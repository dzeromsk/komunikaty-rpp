Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 28 czerwca 2006 r.
INFORMACJA PO POSIEDZENIU RADY POLITYKI PIENIĘŻNEJ
w dniach 27-28 czerwca 2006 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,00% w skali rocznej;
• stopa lombardowa 5,50% w skali rocznej;
• stopa depozytowa 2,50% w skali rocznej;
• stopa redyskonta weksli 4,25% w skali rocznej.
==================================================================
Od posiedzenia Rady w maju br. nieznacznie podwyższono prognozy inflacji na 2006 r. w
strefie euro i Stanach Zjednoczonych, natomiast prognozy na 2007 r. pozostały niezmienione. Nie
zmieniły się również prognozy wzrostu gospodarczego w strefie euro i Stanach Zjednoczonych na
lata 2006-2007. W maju roczne tempo wzrostu cen konsumpcyjnych wzrosło zarówno w Stanach
Zjednoczonych (z 3,5% w kwietniu do 4,2%) jak i strefie euro (z 2,4% do 2,5%).Od majowego
posiedzenia Rady nie zmieniła się bieżąca i prognozowana na lata 2006-2007 cena ropy naftowej.
Utrzymuje się niepewność dotycząca wpływu wysokich cen ropy na tempo wzrostu gospodarczego
oraz inflację.
Wyższe od oczekiwań dane za maj dotyczące produkcji, sprzedaży detalicznej oraz
zatrudnienia w sektorze przedsiębiorstw w Polsce wskazują na kontynuację w II kw. 2006 r.
wysokiego tempa wzrostu gospodarczego odnotowanego w I kw. br.Wzrost produkcji
przemysłowej w maju br. był znacznie wyższy od oczekiwań zarówno NBP jak i ośrodków
zewnętrznych i wyniósł 19,1% r/r (wobec 5,7% r/r w kwietniu).Po wyeliminowaniu czynników
sezonowych wzrost produkcji przemysłowej w maju wyniósł 15,6% r/r (wobec 10,2% r/r w
kwietniu). Znacznie wyższy od oczekiwań okazał się również wzrost produkcji budowlano-
montażowej, który wyniósł 13,4% r/r wobec 4,1% r/r w kwietniu, a po wyeliminowaniu czynników
sezonowych 7,0% r/r wobec 4,9% r/r. Wyższy od oczekiwań był także wzrost sprzedaży
detalicznej, który wyniósł w ujęciu nominalnym 13,7% r/r wobec 13,2% r/r w kwietniu. Wzrost
sprzedaży detalicznej - podobnie jak produkcji przemysłowej - był najwyższy od kwietnia 2004 r.,
kiedy to nastąpił znaczący wzrost aktywności gospodarczej poprzedzający wstąpienie Polski do UE.
Utrzymuje się wysoka dynamika kredytu dla gospodarstw domowych: wzrost kredytów
konsumpcyjnych przyspieszył w maju do 19,2% r/r (wobec 17,6% r/r w kwietniu), zaś kredytów
mieszkaniowych do 48,2% r/r (wobec 41,1% r/r w kwietniu). Wzrosła dynamika kredytów dla
przedsiębiorstw (z 3,4% r/r w kwietniu do 4,1% r/r w maju), choć nadal pozostaje ona
umiarkowana.
Szybki wzrost gospodarczy zwiększa popyt na pracę. Od grudnia 2004 r. w coraz szybszym
tempie rośnie zatrudnienie w sektorze przedsiębiorstw. W maju br. wzrost zatrudnienia w
przedsiębiorstwach wyniósł 3,1% r/r (wobec 2,8% r/r w kwietniu).W I kw. 2006 r. przyspieszył
także wzrost liczby pracujących w gospodarce według Badania Aktywności Ekonomicznej
-2 -
Ludności (3,1% r/r wobec 2,4% r/r w IV kw. 2005 r.). W bardzo szybkim tempie rośnie liczba
pracujących poza rolnictwem indywidualnym (w I kw. 2006 r. wzrost o 3,8% wobec 3,5% w IV
kw. 2005 r.). Znacząco obniżyło się również bezrobocie - w I kw. 2006 r. stopa bezrobocia według
BAEL wyniosła 16,0% wobec 18,9% rok wcześniej. Według danych z urzędów pracy w maju br.
stopa bezrobocia obniżyła się do 16,5% wobec 18,2% rok wcześniej. Szybkiemu wzrostowi liczby
pracujących oraz znacznemu spadkowi stopy bezrobocia towarzyszył spadek liczby aktywnych
zawodowo: w I kw. 2006 r. liczba ta zmniejszyła się wobec I kw. 2005 r. o 0,4%.
W maju br. wzrost wynagrodzeń w sektorze przedsiębiorstw wyniósł 5,2% r/r (wobec 4,0%
r/r w kwietniu). Szacowane tempo wzrostu jednostkowych kosztów pracy w gospodarce (z
wyłączeniem rolnictwa indywidualnego) obniżyło się z 4,3% w IV kw. 2005 r. do 3,3% r/r w I kw.
2006 r. W przemyśle natomiast w okresie styczeń-maj br. wzrost wydajności pracy (10,5% r/r) był
nadal wyższy od wzrostu wynagrodzeń, czego efektem jest spadek jednostkowych kosztów pracy w
tym sektorze o 5,2% r/r. Od posiedzenia Rady w maju: rząd przyjął projekt ustawy o przekazaniu
środków finansowych publicznym zakładom opieki zdrowotnej na 30-procentowy wzrost
wynagrodzeń osób zatrudnionych w tych zakładach, osiągnięto porozumienie w sprawie wypłat
nagród dla górników z zysków kopalń, pojawiły się kolejne sygnały narastania presji płacowej w
części sektora publicznego. Może to prowadzić do dalszego zwiększania nacisków na wzrost płac.
Niezbędnym warunkiem trwałego przyspieszenia tempa wzrostu gospodarczego, niestwarzającego
ryzyka dla realizacji celu inflacyjnego jest to, aby płace nie rosły szybciej niż wydajność pracy.
Wymaga to silnego i nastawionego na efektywność nadzoru właścicielskiego w przedsiębiorstwach.
Roczne tempo wzrostu cen konsumpcyjnych w maju zwiększyło się do 0,9% (wobec 0,7%
r/r w kwietniu).Na wzrost rocznego wskaźnika inflacji w stosunku do kwietnia br. złożył się wzrost
cen żywności i napojów bezalkoholowych oraz cen paliw.Nieznacznie wzrosła również większość
wskaźników inflacji bazowej, choć nadal pozostały one na niskim poziomie (w maju wskaźniki
inflacji bazowej zawierały się w przedziale od -0,4% r/r do 1,0% r/r). Niski poziom wszystkich
wskaźników inflacji bazowej wskazuje na utrzymywanie się niskiej presji inflacyjnej. W czerwcu
nie zmieniły się znacząco oczekiwania inflacyjne gospodarstw domowych, które pozostały na
niskim poziomie. Według badań koniunktury GUS, od początku 2006 r. następuje stopniowy
wzrost przewidywanych cen produkcji wytwarzanej przez przedsiębiorstwa.
W maju br. ceny produkcji sprzedanej przemysłu (PPI) wzrosły o 2,3% r/r wobec 1,7% r/r w
kwietniu, tj. o 0,4% m/m wobec 1,5% m/m w kwietniu, na co w znacznym stopniu złożył się wzrost
cen surowców i nośników energii. Wzrost rocznej dynamiki PPI nastąpił mimo mocniejszego o
4,5% niż rok temu efektywnego kursu złotego.
Rada podtrzymuje przekonanie, że najbardziej korzystna dla Polski byłaby realizacja
strategii gospodarczej nastawionej na stworzenie warunków zapewniających wprowadzenie euro w
najbliższym możliwym terminie, co przyczyniłoby się do przyspieszenia długofalowego wzrostu
gospodarczego.
W ocenie Rady, bilans czynników ryzyka dla przyszłej inflacji może wskazywać na wzrost
prawdopodobieństwa ukształtowania się inflacji w horyzoncie oddziaływania polityki pieniężnej na
poziomie wyższym niż oceniano w kwietniowej projekcji oraz na majowym posiedzeniu Rady
Polityki Pieniężnej. Pełniejsza ocena perspektyw inflacji będzie możliwa w lipcu 2006 r. po
opublikowaniu projekcji inflacji.
Następne posiedzenie Rady odbędzie się 18 lipca 2006 r. i będzie poświęcone rozpatrzeniu
projektu Raportu o inflacji. Raport zostanie ostatecznie przyjęty na posiedzeniu w dniach 25-26
lipca 2006 r.
