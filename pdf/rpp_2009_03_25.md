Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 25 marca 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 24-25 marca 2009 r.
Rada postanowiła obniżyć stopy procentowe NBP o 0,25 pkt. proc. do poziomu:
stopa referencyjna 3,75% w skali rocznej;
stopa lombardowa 5,25% w skali rocznej;
stopa depozytowa 2,25% w skali rocznej;
stopa redyskonta weksli 4,00% w skali rocznej.
Obniżenie się dynamiki PKB w IV kw. 2008 r. oraz spadek produkcji przemysłowej,
eksportu i sprzedaży detalicznej w pierwszych miesiącach 2009 r. potwierdzają, że tempo wzrostu
gospodarczego w Polsce ulega istotnemu osłabieniu. Znaczące spowolnienie wzrostu
gospodarczego spowodowane recesją u głównych partnerów handlowych Polski obejmuje kolejne
sektory gospodarki. Podobnie jak za granicą, do spowolnienia tempa wzrostu gospodarczego
przyczynia się utrudniony dostęp do kredytu wynikający ze zwiększonej awersji do ryzyka i
znacznego zaostrzenia warunków kredytowych przez banki, a także pogarszanie się nastrojów
podmiotów gospodarczych. Pomimo utrzymywania się nadpłynności sektora bankowego, koszt
kredytu pozostaje na stosunkowo wysokim poziomie, co wynika z wysokiej premii za ryzyko
kredytowe zawartej w rynkowych stopach procentowych i z podwyższonych marż. Jednocześnie
informacje o sytuacji na rynku pracy potwierdzają spadek zatrudnienia i wzrost bezrobocia oraz
obniżanie się dynamiki wynagrodzeń, co oddziałuje w kierunku zmniejszenia presji inflacyjnej.
W ostatnim okresie utrzymała się zwiększona zmienność kursów walut krajów Europy
Środkowo-Wschodniej, jak również gospodarek rozwiniętych. Zjawisko to dotyczyło także kursu
złotego.
Zgodnie z oczekiwaniami roczne tempo wzrostu cen konsumpcyjnych w Polsce wzrosło w
lutym 2009 r. (do 3,3% wobec zrewidowanych w dół 2,8% w styczniu 2009 r.), pozostając jednak
poniżej górnej granicy odchyleń od celu inflacyjnego określonej na poziomie 3,5%. Wzrost inflacji
wynikał przede wszystkim z podwyżek cen paliw związanych z wcześniejszym spadkiem kursu
złotego. Jednocześnie wzrosły wszystkie miary inflacji bazowej. Głównym czynnikiem
utrzymującym roczne tempo wzrostu cen na podwyższonym poziomie był znaczny wzrost cen
nośników energii oraz usług związanych z użytkowaniem mieszkania obserwowany w pierwszych
dwóch miesiącach roku.
W ocenie Rady w najbliższych miesiącach inflacja prawdopodobnie utrzyma się
przejściowo na podwyższonym poziomie głównie ze względu na dotychczasowy wzrost cen
regulowanych, w tym przede wszystkim cen nośników energii.
W średnim okresie recesja w gospodarce światowej przyczyniająca się do spowolnienia
krajowego wzrostu gospodarczego będzie ograniczać presję inflacyjną w Polsce. W kierunku
ograniczenia popytu, a przez to presji inflacyjnej będzie również oddziaływać pogorszenie się
sytuacji na rynku pracy oraz sytuacji finansowej przedsiębiorstw, a także zaostrzenie warunków
kredytowania przez banki. W kierunku wzrostu cen będzie natomiast oddziaływać obserwowana
wcześniej znaczna deprecjacja złotego. Osłabienie kursu złotego zwiększyło także złotową wartość
-2 -
walutowych zobowiązań podmiotów gospodarczych (zarówno gospodarstw domowych, jak i
przedsiębiorstw), co może przyczyniać się do obniżenia popytu krajowego.
Rada oceniła prawdopodobieństwo ukształtowania się inflacji w średnim okresie poniżej
celu inflacyjnego za wyższe od prawdopodobieństwa, że inflacja będzie wyższa od celu i podjęła
decyzję o obniżeniu stóp procentowych.
Łagodzenie polityki pieniężnej sprzyja powrotowi gospodarki na ścieżkę potencjalnego
tempa wzrostu, co w średnim okresie sprzyja realizacji celu inflacyjnego. Decyzje Rady w
nadchodzących miesiącach będą uwzględniać napływające informacje dotyczące perspektyw
wzrostu gospodarczego, inflacji i sytuacji na rynkach finansowych w Polsce i na świecie oraz
informacje dotyczące kształtowania się kursu złotego.
Czynnikiem sprzyjającym łagodzeniu polityki pieniężnej może być zachowanie dyscypliny
sektora finansów publicznych.
Rada będzie analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do mechanizmu
kursowego ERM II i strefy euro powinno nastąpić w najbliższym możliwym terminie, po uzyskaniu
koniecznego poparcia politycznego dla zmian w Konstytucji Rzeczypospolitej Polskiej i innych
aktach prawnych niezbędnych dla przyjęcia euro w Polsce.
