Narodowy Bank Polski
Rada Polityki Pieniężnej
00-919 Warszawa, ul.Świętokrzyska 11/21, tel. 22 653 28 88, fax 22 653 13 28
www.nbp.pl
Warszawa, 8 lutego 2012 r.
INFORMACJA PO POSIEDZENIU RADY POLITYKI PIENIĘŻNEJ
w dniach 7-8 lutego 2012 r.
Rada postanowiła utrzymać stopy procentowe NBP na niezmienionym poziomie:
stopa referencyjna 4,50% w skali rocznej;
stopa lombardowa 6,00% w skali rocznej;
stopa depozytowa 3,00% w skali rocznej;
stopa redyskonta weksli 4,75% w skali rocznej.
W IV kw. 2011 r. tempo wzrostu gospodarczego na świecie kształtowało się na niskim
poziomie. Przyspieszeniu dynamiki PKB w Stanach Zjednoczonych towarzyszyła
najprawdopodobniej stagnacja w strefie euro. W większości największych gospodarek
wschodzących nastąpiło pewne osłabienie aktywności. Od ostatniego posiedzenia Rady nadal
rewidowano w dół prognozy PKB dla większości gospodarek. Pojawiły się jednak sygnały
wskazujące na możliwość stabilizacji koniunktury w niektórych gospodarkach.
Inflacja na świecie pozostaje podwyższona, choć w ostatnim okresie nastąpiło jej pewne
obniżenie. Jednym z głównych czynników podwyższających inflację pozostają wysokie ceny
surowców, które w ostatnim okresie ponownie wzrosły. Nastąpiła poprawa nastrojów na
światowych rynkach finansowych, która przyczyniła się do istotnej aprecjacji walut krajów
wschodzących, w tym złotego. Utrzymuje się jednak niepewność związana z kryzysem
zadłużeniowym w niektórych krajach strefy euro, a zmienność cen aktywów, w tym kursów
walutowych, pozostaje podwyższona.
W Polsce, wstępne dane o PKB w 2011 r. potwierdziły, że w IV kw. utrzymał się relatywnie
wysoki wzrost gospodarczy. Głównym czynnikiem wzrostu pozostał najprawdopodobniej
popyt krajowy. Nastąpiło jednak dalsze osłabienie dynamiki konsumpcji, przy jednoczesnej
kontynuacji ożywienia inwestycji. Stosunkowo niski poziom większości wyprzedzających
wskaźników koniunktury – mimo obserwowanej ostatnio poprawy niektórych z nich –
sygnalizuje jednak możliwość osłabienia się aktywności gospodarczej w kolejnych
kwartałach.
W grudniu stopa bezrobocia utrzymała się na podwyższonym poziomie, a zatrudnienie w
przedsiębiorstwach zmniejszyło się. Dynamika wynagrodzeń w przedsiębiorstwach pozostała
umiarkowana. Nadal zwiększała się akcja kredytowa dla przedsiębiorstw (w ujęciu rocznym).
Utrzymał się też relatywnie szybki wzrost kredytów hipotecznych dla gospodarstw
domowych, cho
ć jego tempo obniżyło się. Nadal zmniejszały się kredyty konsumpcyjne.
W grudniu roczna inflacja CPI obniżyła się do 4,6%, pozostając jednak wyraźnie powyżej
celu inflacyjnego NBP (2,5%). Zmniejszyła się także dynamika cen produkcji sprzedanej
przemysłu. Równocześnie wzrosła inflacja bazowa, a także podwyższeniu uległy oczekiwania
inflacyjne gospodarstw domowych oraz przedsiębiorstw.
2
W najbliższych miesiącach roczny wskaźnik CPI pozostanie na podwyższonym poziomie. Z
jednej strony w kierunku obniżenia inflacji na początku 2012 r. będzie oddziaływać
wygasanie wpływu podwyżki stawek VAT oraz efektów znacznych wzrostów cen żywności i
energii z I połowy 2011 r. Z drugiej strony wciąż wysokie ceny surowców na rynkach
światowych oraz efekty wcześniejszego osłabienia kursu złotego będą czynnikami
podtrzymującymi podwyższoną dynamikę cen. W tym samym kierunku oddziaływać będzie
utrzymująca się wysoka dynamika cen administrowanych.
W ocenie Rady, w średnim okresie inflacja będzie ograniczana przez stopniowo malejącą
dynamikę popytu krajowego. W kierunku zmniejszenia dynamiki popytu będzie oddziaływał
niższy wzrost gospodarczy za granicą, zacieśnienie polityki fiskalnej w Polsce, a także
dokonane w I połowie 2011 r. podwyższenie stóp procentowych NBP.
Czynnikiem niepewności dla przyszłej inflacji pozostaje wpływ sytuacji na globalnych
rynkach finansowych na kształtowanie się kursu złotego, w szczególności trwałość
obserwowanej w ostatnim okresie aprecjacji polskiej waluty.
W ocenie Rady, dokonane w I połowie 2011 r. zacieśnienie polityki pieniężnej sprzyja
powrotowi inflacji do celu w średnim okresie, choć ryzyko utrzymania się podwyższonej
inflacji w najbliższych miesiącach pozostaje wysokie. Dotychczasowe kształtowanie się
krajowej koniunktury wskazuje przy tym, że skala osłabienia popytu w najbliższych
kwartałach może być mniejsza niż dotychczas oceniano. Przy ocenie presji inflacyjnej w
średnim okresie pomocna będzie marcowa projekcja makroekonomiczna NBP.
Rada postanowiła utrzymać stopy procentowe NBP na dotychczasowym poziomie. Rada nie
wyklucza w przyszłości dalszego dostosowania polityki pieniężnej, gdyby pogorszyły się
perspektywy powrotu inflacji do celu.
