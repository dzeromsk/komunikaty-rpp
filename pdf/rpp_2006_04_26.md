Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 26 kwietnia 2006 r.
INFORMACJA PO POSIEDZENIU RADY POLITYKI PIENIĘŻNEJ
w dniach 25-26 kwietnia 2006 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,00% w skali rocznej;
• stopa lombardowa 5,50% w skali rocznej;
• stopa depozytowa 2,50% w skali rocznej;
• stopa redyskonta weksli 4,25% w skali rocznej.
==================================================================
Od posiedzenia Rady w marcu br. nieznacznie podwyższono prognozy wzrostu
gospodarczego w strefie euro i Stanach Zjednoczonych na 2006 r.Ponadto, w Stanach
Zjednoczonych nieznacznie podwyższono prognozy inflacji na 2006 r., natomiast w strefie euro
prognozy inflacji na 2006 r. zostały nieznacznie obniżone.W marcu roczne tempo wzrostu cen
konsumpcyjnych obniżyło się w strefie euro do 2,2% z 2,3% w lutym, a w Stanach Zjednoczonych
odpowiednio do 3,4% z 3,6%.Od marcowego posiedzenia Rady cena ropy naftowej wzrosła do
najwyższego poziomu w historii (cena ropy Brent wzrosła o 9,9 USD za baryłkę, tj. o 15,3%).
Marzec był kolejnym miesiącem, w którym wzrosła także średnia cena tego surowca prognozowana
na 2006 r. przez analityków w ankiecie agencji Reuters (o 5,2% wobec prognoz przed miesiącem).
Utrzymuje się niepewność dotycząca wpływu wzrostu cen ropy na tempo wzrostu gospodarczego
oraz inflację.
Rosnąca od ośmiu miesięcy dynamika roczna produkcji przemysłowej wskazuje na
narastające ożywienie w przemyśle, szczególnie w przetwórstwie przemysłowym. W marcu 2006 r.
tempo wzrostu produkcji było istotnie wyż
sze od oczekiwań większości ośrodków zewnętrznych
oraz NBP i wyniosło 16,4% r/r, tj. najwięcej od kwietnia 2004 r. Po wyeliminowaniu czynników
sezonowych wzrost produkcji przemysłowej w marcu wyniósł 13,6% r/r wobec 9,8% r/r w lutym
br.Po dwóch miesiącach spadku wynikającego z niekorzystnych warunków pogodowych, w marcu
produkcja budowlano-montażowa silnie wzrosła (15,5% wobec -3,5% r/r w lutym, a po
wyeliminowaniu czynników sezonowych 8,3% r/r wobec 0,6% r/r).Wzrost sprzedaży detalicznej
był większy od oczekiwań i wyniósł 10,1% r/r w ujęciu nominalnym. Utrzymuje się wysoka
dynamika kredytu dla gospodarstw domowych: wzrost kredytów konsumpcyjnych wyniósł w
marcu 18,9% r/r (wobec 19,3% r/r w lutym), zaś dynamika kredytów mieszkaniowych
przyspieszyła do 45,9% r/r (wobec 42,6% r/r w lutym). Dynamika kredytów dla przedsiębiorstw
pozostaje umiarkowana (wzrost o 3,8% r/r w marcu wobec 4,7% r/r w lutym). Tempo wzrostu
kredytu dla przedsiębiorstw może być ograniczane przez fakt posiadania przez przedsiębiorstwa
znacznych zasobów środków własnych związanych z ich dobrymi wynikami finansowymi w 2005
r.
-2 -
Przyspieszający wzrost gospodarczy zwiększa popyt na pracę. Od grudnia 2004 r.
przyspiesza tempo wzrostu zatrudnienia w sektorze przedsiębiorstw. W marcu zatrudnienie w
przedsiębiorstwach było o 2,7% wyższe niż przed rokiem (wobec wzrostu o 2,5% r/r w lutym). W
marcu utrzymał się spadek bezrobocia w ujęciu rocznym (do 17,8% z 19,2% przed rokiem).
Ożywieniu gospodarczemu towarzyszy przyspieszenie wzrostu płac. W marcu wzrost płac w
sektorze przedsiębiorstw przyspieszył do 5,4% r/r (wobec 4,8% r/r w lutym). Niezbędnym
warunkiem trwałego przyspieszenia tempa wzrostu gospodarczego, nie stwarzającego ryzyka dla
realizacji celu inflacyjnego jest to, aby w dłuższym okresie płace nie rosły szybciej niż wydajność
pracy.
Roczne tempo wzrostu cen konsumpcyjnych w marcu obniżyło się do 0,4%. Na obniżenie
się wskaźnika inflacji w marcu br. w stosunku do lutego złożył się spadek cen żywności i napojów
bezalkoholowych, nieznaczny spadek cen paliw oraz ustąpienie statystycznego efektu bazy
występującego w przypadku cen usług internetowych. W marcu ubiegłego roku ceny usług
internetowych znacznie wzrosły na skutek wprowadzenia podatku VAT na te usługi.
Wskaźniki inflacji bazowej utrzymały się na niskim poziomie (w marcu wskaźniki inflacji
bazowej zawierały się w przedziale od -0,6% r/r do 0,7% r/r). Niski poziom wszystkich
wskaźników inflacji bazowej potwierdza utrzymywanie się niskiej presji inflacyjnej.W kwietniu,
oczekiwania inflacyjne gospodarstw domowych utrzymały się na niskim poziomie (0,6%, tj. tyle
samo, ile w poprzednim miesiącu).
W marcu br. wzrosła roczna dynamika cen produkcji sprzedanej przemysłu do 0,9% r/r
wobec 0,7% r/r w lutym (0,7% m/m w marcu wobec -0,1% m/m w lutym).Taki wzrost cen
produkcji sprzedanej w ujęciu miesięcznym obserwowano ostatnio w kwietniu 2005 r. Wzrost
rocznej dynamiki PPI nastąpił mimo mocniejszego niż rok temu efektywnego kursu złotego.
Zgodnie z projekcją inflacji NBP, przedstawioną w kwietniowym Raporcie o inflacji, roczne
tempo wzrostu PKB utrzyma się z 50-procentowym prawdopodobieństwem w przedziale 3,9-5,0%
w 2006 r. (wobec 3,8-5,1% w styczniowej projekcji); 3,4-5,8% w 2007 r. (wobec 3,4-5,2%) oraz
3,5-6,2% w 2008 r. (wobec 3,6-5,5%).
Kwietniowa projekcja inflacji wskazuje, że tempo wzrostu cen konsumpcyjnych będzie
prawdopodobnie nieznacznie niższe w 2006 r., zbliżone w 2007 r., jednak w 2008 r. nieco wyższe
od oczekiwanego w styczniowymRaporcie. Przy założeniu niezmienionych stóp procentowych z
50-procentowym prawdopodobieństwem inflacja utrzyma się
w przedziale 0,5-2,0% w IV kw. 2006
r. (wobec 0,5-2,3% w projekcji styczniowej), 1,3-3,4% w IV kw. 2007 r. (wobec 1,1-3,6%) oraz
1,2-3,9% w IV kw. 2008 r. (wobec 0,8-3,9%).
Należy podkreślić, że przedstawiona w Raporcie projekcja inflacji nie uwzględnia
wszystkich źródeł niepewności. Dotyczy to przede wszystkim skali przyszłego wpływu czynników
globalizacyjnych na inflację, tempa wzrostu siły roboczej, kształtu polityki gospodarczej w
najbliższych latach, kształtowania się kursu walutowego. Ponadto, projekcja została opracowana z
wykorzystaniem danych dostępnych do 24 marca br., a więc nie uwzględnia znacznie wyższych niż
założono w projekcji cen ropy naftowej i cen paliw, wyższego szacunku PKB i wynagrodzeń w
gospodarce w I kw. br. oraz nieznacznie niższej niż prognozowano inflacji CPI w I kw. br.
Natomiast inflacja netto była w I kw. br. zgodna z założoną w kwietniowej projekcji.
Rada podtrzymuje ocenę, że inflacja \- głównie na skutek oddziaływania czynników o
charakterze krótkookresowym - będzie w perspektywie II, a być może III kw. 2006 r. z dużym
prawdopodobieństwem utrzymywać się poniżej celu inflacyjnego. Gdyby rozwój sytuacji w
gospodarce był zgodny z kwietniową projekcją inflacji NBP, obecny poziom stopy referencyjnej
banku centralnego sprzyjałby stopniowemu powrotowi inflacji do celu w horyzoncie projekcji i
utrzymywaniu się tempa wzrostu gospodarczego na poziomie zbliżonym do tempa potencjalnego,
które wynika ze strukturalnych cech polskiej gospodarki.
Stosunkowo długie utrzymywanie się inflacji oraz inflacji bazowej poniżej wcześniej
prognozowanego poziomu może świadczyć o tym, że oddziaływanie czynników, które mogą
-3 -
spowolnić założone w projekcji tempo powrotu inflacji do celu, jest silniejsze niż wcześniej
przypuszczano. Czynnikami mogącymi przyspieszyć powrót inflacji do celu mogłyby okazać się
wyższe niż założone w projekcji tempo wzrostu płac, jeśli nie towarzyszyłby mu dostatecznie
szybki wzrost wydajności, dalszy wzrost cen ropy naftowej oraz pogorszenie się sytuacji w
finansach publicznych w stosunku do założonej w Programie Konwergencji.
Rada podtrzymuje przekonanie, że najbardziej korzystna dla Polski byłaby realizacja
strategii gospodarczej nastawionej na stworzenie warunków zapewniających wprowadzenie euro w
najbliższym możliwym terminie, co przyczyniłoby się do przyspieszenia długofalowego wzrostu
gospodarczego.
Ponadto Rada przyjęła Sprawozdanie Finansowe Narodowego Banku Polskiego
sporządzone na dzień 31 grudnia 2005 r., Bilans Płatniczy Rzeczypospolitej Polskiej za IV kwartał
2005 roku oraz kwietniowy Raport o inflacji.
Następne posiedzenie Rady odbędzie się 18 maja 2006 r. i będzie poświęcone rozpatrzeniu
projektu Sprawozdania z wykonania założeń polityki pieniężnej w 2005 r. Sprawozdanie zostanie
ostatecznie przyjęte na posiedzeniu w dniach 30-31 maja 2006 r.
