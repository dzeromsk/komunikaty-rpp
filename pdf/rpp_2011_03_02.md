Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 2 marca 2011 r.
INFORMACJA PO POSIEDZENIU RADY POLITYKI PIENIĘŻNEJ
w dniach 1-2 marca 2011 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,75% w skali rocznej;
stopa lombardowa 5,25% w skali rocznej;
stopa depozytowa 2,25% w skali rocznej;
stopa redyskonta weksli 4,00% w skali rocznej.
Napływające dane wskazują na utrwalenie tendencji wzrostowych w gospodarce światowej na
przełomie 2010 i 2011 r. W IV kw. ub. r. nieznacznie przyspieszył PKB w Stanach Zjednoczonych,
a tempo wzrostu aktywności gospodarczej w strefie euro ustabilizowało się na umiarkowanym
poziomie. Rosnący popyt zewnętrzny i odbudowa popytu krajowego sprzyjają utrzymaniu
korzystnej koniunktury w Niemczech, które są głównym partnerem handlowym Polski. Wzrost
gospodarczy w większości krajów rozwiniętych jest nadal ograniczany przez wysoki poziom
bezrobocia oraz trwające dostosowania w bilansach gospodarstw domowych, przedsiębiorstw i
instytucji finansowych. W największych gospodarkach wschodzących, a także w niektórych małych
otwartych gospodarkach rozwiniętych następuje zaostrzanie polityki monetarnej. Czynnikiem
niepewności dla wzrostu gospodarczego na świecie pozostają skutki wysokiej nierównowagi
fiskalnej oraz zapowiadanego jej ograniczania w gospodarkach rozwiniętych, a także skutki
ekspansji monetarnej, w tym niekonwencjonalnych działań podejmowanych przez główne banki
centralne.
Korzystne dane makroekonomiczne z głównych gospodarek rozwiniętych sprzyjały poprawie
nastrojów na rynkach finansowych, choć w ostatnim okresie niepewność dotycząca sytuacji
politycznej na Bliskim Wschodzie i w Afryce Północnej oddziaływała w kierunku podwyższenia
awersji do ryzyka. Jednocześnie wzmocniła ona wzrost cen surowców na rynkach światowych.
Wysoka dynamika tych cen przyczynia się do wzrostu wskaźników bieżącej inflacji na świecie,
szczególnie w gospodarkach wschodzących. Silny wzrost cen surowców może też osłabiać
aktywność gospodarczą.
Dane o PKB w Polsce wskazują na stabilizację tempa wzrostu gospodarczego w IV kw. ub.r. na
poziomie zbliżonym do poprzedniego kwartału. Utrzymaniu relatywnie wysokiej dynamiki wzrostu
gospodarczego sprzyjało szybkie tempo wzrostu konsumpcji. Było ono wspierane przez wzrost
zatrudnienia i przyspieszenie wzrostu wynagrodzeń w gospodarce. Podwyższało je także
przesuwanie części zakupów przez gospodarstwa domowe w celu uniknięcia wyższych stawek
VAT od stycznia br. Na niskim poziomie pozostał natomiast wzrost inwestycji. Najnowsze dane
miesięczne wskazują na kontynuację na początku br. szybkiego wzrostu produkcji przemysłowej
przy braku wyraźnych sygnałów dotyczących ożywienia aktywności inwestycyjnej i osłabieniu
dynamiki sprzedaży detalicznej. Jednocześnie utrzymała się umiarkowana dynamika płac oraz
przyspieszył wzrost zatrudnienia w przedsiębiorstwach, natomiast stopa bezrobocia (po
-2 -
skorygowaniu o czynniki sezonowe) ponownie wzrosła. Do wzrostu bezrobocia przyczynia się
kontynuacja wzrostu aktywności zawodowej.
Akcja kredytowa dla przedsiębiorstw pozostaje ograniczona, co wynika głównie z przyczyn
leżących po stronie popytu firm na kredyt. Utrzymuje się natomiast relatywnie szybki wzrost
kredytów hipotecznych dla gospodarstw domowych (po skorygowaniu o wpływ zmian kursu
walutowego) przy spadku kredytów konsumpcyjnych.
W styczniu 2011 r. roczna inflacja CPI wzrosła do poziomu 3,8%, tj. wyraźnie powyżej celu
inflacyjnego NBP na poziomie 2,5%. Wzrost inflacji CPI wynikał przede wszystkim z
podwyższenia większości stawek VAT, wzrostu cen surowców rolnych i ropy naftowej na rynkach
światowych oraz podwyżek cen administrowanych. Według wstępnych szacunków wzrosła także
inflacja bazowa. Wzrostowi inflacji towarzyszyło podwyższenie oczekiwań inflacyjnych.
Rada zapoznała się z przygotowaną przez Instytut Ekonomiczny NBP projekcją inflacji i PKB,
stanowiącą jedną z przesłanek, na podstawie których Rada podejmuje decyzje w sprawie stóp
procentowych NBP.
Zgodnie z marcową projekcją – przy założeniu niezmienionych stóp
procentowych NBP – inflacja znajdzie się z 50-procentowym prawdopodobieństwem w przedziale
2,8-3,7% w 2011 r. (wobec 2,5-3,5% w projekcji październikowej), 2,2-3,4% w 2012 r. (wobec 2,4-
3,7%) oraz 2,1-3,7% w 2013 r. Z kolei roczne tempo wzrostu PKB według tej projekcji znajdzie się
z 50-procentowym prawdopodobieństwem w przedziale 3,3-5,1% w 2011 r. (wobec 3,3-5,5% w
październikowej projekcji), 2,3-4,8% w 2012 r. (wobec 2,8-5,5%) oraz 1,7-4,4% w 2013 r.
W ocenie Rady, kontynuacja ożywienia gospodarczego w Polsce wspierająca wzrost zatrudnienia
może prowadzić do stopniowego wzrostu presji płacowej i inflacyjnej w średnim okresie.
Jednocześnie wyraźny wzrost bieżącej inflacji rodzi – w warunkach ożywienia gospodarczego –
ryzyko utrwalenia się podwyższonych oczekiwań inflacyjnych i może wymagać dalszego
zacieśnienia polityki pieniężnej. Rada uznała jednak, że dokonane w styczniu podwyższenie stóp
procentowych wraz z niepewnością dotyczącą trwałości przyspieszenia popytu konsumpcyjnego
oraz brakiem sygnałów wyraźnego ożywienia inwestycji, a także utrzymująca si
ę umiarkowana
presja płacowa w sektorze przedsiębiorstw i dalszy wzrost bezrobocia zmniejszają ryzyko
utrwalenia się inflacji powyżej celu inflacyjnego w średnim okresie. W związku z tym, Rada
postanowiła utrzymać stopy procentowe NBP na niezmienionym poziomie.
Ważnym uwarunkowaniem polityki pieniężnej jest sytuacja finansów publicznych. Podjęcie
zdecydowanych działań mających na celu trwałe zmniejszenie deficytu sektora finansów
publicznych i zahamowanie narastania długu publicznego jest niezbędne dla stabilności
makroekonomicznej oraz umożliwi spełnienie kryteriów niezbędnych dla przyjęcia euro.
Według Rady dla stabilności makroekonomicznej ważne jest także podejmowanie działań, które
zapobiegną szybkiemu wzrostowi kredytów walutowych dla gospodarstw domowych. Działania te
mogą przyczynić się do zwiększenia efektywności mechanizmu transmisji monetarnej. Dlatego też
Rada oczekuje przyjęcia rozwiązań zmierzających do ograniczenia podaży nowych kredytów
walutowych dla gospodarstw domowych.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
Rada przyjęła Raport o Inflacji – Marzec 2011.
