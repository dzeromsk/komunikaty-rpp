Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 26 stycznia 2005 r.
INFORMACJA PO POSIEDZENIU RADY POLITYKI PIENIĘŻNEJ
w dniach 25-26 stycznia 2005 r.
Rada postanowiła utrzymać stopy procentowe NBP na niezmienionym poziomie, tj.:
• stopa referencyjna 6,5% w skali rocznej;
• stopa lombardowa 8,0% w skali rocznej;
• stopa depozytowa 5,0% w skali rocznej;
• stopa redyskonta weksli 7,0% w skali rocznej.
Rada utrzymała restrykcyjne nastawienie w polityce pieniężnej.
==================================================================
W okresie, jaki minął od ostatniego posiedzenia Rady Polityki Pieniężnej, w Stanach
Zjednoczonych poprawiły się wskaźniki koniunktury przedsiębiorstw i nastrojów gospodarstw
domowych, utrzymywał się wzrost produkcji przemysłowej oraz wysokie tempo wzrostu sprzedaży
detalicznej. Pozytywne dane z rynku amerykańskiego wpłynęły na poprawę nastrojów
przedsiębiorstw w strefie euro. Najwyraźniejsza poprawa nastrojów wystąpiła w Niemczech, gdzie
korzystne oceny dotyczyły zarówno bieżącej jak i przyszłej sytuacji w gospodarce. Jednakże
prognozowany wzrost gospodarczy w strefie euro jest obecnie niższy niż zakładano w
listopadowym Raporcie o inflacji. W stosunku do informacji przedstawionych w Raporcie
nieznacznie obniżyły się również oczekiwania dotyczące inflacji w strefie euro.
Po obserwowanym w listopadzie i grudniu 2004 r. spadku cen, w I poł. stycznia ceny ropy
naftowej na rynkach światowych ponownie wzrosły. Mimo niższych, w porównaniu z poprzednim
miesiącem, prognoz cen ropy publikowanych przez niektóre ośrodki zewnętrzne, niepewność
związana z przyszłymi cenami ropy jest wysoka.
W Polsce, w grudniu 2004 r. roczny wzrost produkcji sprzedanej przemysłu był niższy od
oczekiwanego i wyniósł 6,4% r/r. Ankietowane przez NBP przedsiębiorstwa sygnalizują spadek
nowych zamówień oraz możliwość obniżenia dynamiki produkcji. Te informacje nie są jednak
zbieżne z optymistycznymi planami ankietowanych przedsiębiorstw dotyczącymi nowych
inwestycji oraz utrzymującym się wysokim wykorzystaniem mocy wytwórczych. Tym samym
trudno jest wnioskować na ile krótkookresowe sygnały pogorszenia koniunktury znajdą
odzwierciedlenie w sytuacji gospodarczej w dłuższym okresie.
Z rynku pracy napływają niejednoznaczne informacje. Z jednej strony dane BAEL za III kw.
2004 sygnalizują polepszenie sytuacji na rynku pracy: liczba pracujących w III kw. 2004 r. była o
230 tys. osób (o 1,7%) wyższa niż przed rokiem, natomiast liczba bezrobotnych zmniejszyła się w
tym okresie o 194 tys. osób. Z drugiej strony w grudniu 2004 r. nastąpiła stabilizacja zatrudnienia w
sektorze przedsiębiorstw. Ponadto według kwartalnych badań koniunktury NBP pogorszyły się
perspektywy wzrostu zatrudnienia w przedsiębiorstwach w najbliższym kwartale. Stopa bezrobocia
rejestrowanego wzrosła z 18,7% w listopadzie do 19,1% w grudniu 2004 r., na co wpływ miały
czynniki sezonowe.
-2 -
W grudniu 2004 r. utrzymał się spadek realnych wynagrodzeń w sektorze przedsiębiorstw (-1,1%
r/r wobec -1,7% r/r w poprzednim miesiącu). Nadal nie obserwuje się wpływu podwyższonych od
lipca 2004 r. oczekiwań inflacyjnych na dynamikę płac (efektów drugiej rundy). Przy tym
ankietowane przez NBP przedsiębiorstwa informują o umiarkowanych planach podwyżek płac w
2005 r.
Roczna inflacja w grudniu 2004 r. ukształtowała się na poziomie 4,4% wobec 4,5% w
listopadzie, natomiast inflacja netto nie uległa zmianie i wyniosła tak jak w listopadzie 2,4%.
Utrzymująca się od maja 2004 r. wyższa od celu inflacja jest w głównej mierze efektem wzrostu
cen związanego z przystąpieniem Polski do Unii Europejskiej oraz wzrostu cen ropy i innych
surowców na rynkach światowych. Oczekiwania inflacyjne gospodarstw domowych, po wzroście
do 4,3% w grudniu 2004 r., obniżyły się do 4,1% w styczniu br. Jednocześnie nastąpiło większe niż
oczekiwane obniżenie dynamiki cen produkcji sprzedanej przemysłu do poziomu 5,6% r/r.
Od ostatniego posiedzenia Rady na rynku walutowym wystąpiły wahania kursu złotego i
zahamowany został obserwowany w poprzednich miesią
cach trend aprecjacji złotego. Aprecjacja,
która dokonała się w 2004 r. będzie oddziaływała w kierunku obniżenia inflacji w 2005 r.
W świetle dostępnych danych trudno ocenić, czy w najbliższych dwóch latach może dojść, do
niewielkiego spadku tempa wzrostu gospodarczego w stosunku do oczekiwań z listopadowego
Raportu o inflacji. Nadal oczekuje się, że w 2005 r. rola eksportu netto we wzroście gospodarczym
zmaleje – a wzrośnie rola inwestycji jako czynnika wzrostu. Rada podtrzymuje przekonanie, że
trwałość wzrostu gospodarczego będzie zależeć od przeprowadzenia reform, które w szczególności
dałyby obniżenie wydatków i w konsekwencji zmniejszenie deficytu sektora finansów publicznych
oraz usunęłyby bariery wzrostu zatrudnienia.
W ocenie Rady bilans ryzyk dla przyszłej inflacji nie uległ istotnej zmianie od
poprzedniego posiedzenia. W związku z tym Rada utrzymała restrykcyjne nastawienie w
polityce pieniężnej.
Następne posiedzenie Rady odbędzie się w dniach 24-25 lutego 2005 r.
