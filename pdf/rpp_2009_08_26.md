Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 26 sierpnia 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 25-26 sierpnia 2009 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej.
Ostatnie dane – w tym dane o PKB w II kw. 2009 r. – wskazują na wyhamowanie tendencji
recesyjnych w Stanach Zjednoczonych i większości krajów Unii Europejskiej. Jednocześnie
nastąpiła dalsza poprawa większości wskaźników koniunktury oraz nieznacznie podwyższono
prognozy wzrostu PKB w Stanach Zjednoczonych i strefie euro na 2010 r. Aktywność gospodarcza
na świecie nadal kształtuje się jednak na niskim poziomie i obecnie trudno ocenić na ile trwałe
okaże się wyhamowanie tendencji recesyjnych, szczególnie w warunkach utrzymujących się
problemów sektora finansowego.
W największych gospodarkach pogłębił się spadek ogólnego poziomu cen, wynikający ze
spowolnienia światowego wzrostu gospodarczego oraz wcześniejszego spadku cen surowców.
Jednocześnie nadal obniżały się wskaźniki inflacji bazowej. Z kolei ceny surowców energetycznych
na rynkach światowych ponownie zaczęły rosnąć.
W ostatnim okresie aktywność gospodarcza w Polsce kształtowała się na niskim poziomie, o czym
świadczy utrzymujący się spadek produkcji przemysłowej. Jednocześ
nie pewne przyspieszenie
dynamiki sprzedaży detalicznej oraz wzrost większości wskaźników koniunktury sygnalizują
poprawę sytuacji gospodarczej w kolejnych miesiącach. Sytuacja na rynku pracy uległa dalszemu
pogorszeniu: pogłębił się spadek zatrudnienia w sektorze przedsiębiorstw oraz wzrosła stopa
bezrobocia. Towarzyszył temu nieco wyższy od oczekiwań wzrost wynagrodzeń w
przedsiębiorstwach. Niekorzystnie na wzrost gospodarczy nadal wpływa ograniczenie akcji
kredytowej, w szczególności w sektorze przedsiębiorstw.
W lipcu br. roczna inflacja CPI wzrosła do 3,6%, tj. powyżej celu inflacyjnego NBP wynoszącego
2,5%, a także nieznacznie powyżej górnej granicy odchyleń od celu określonej na poziomie 3,5%.
Do wzrostu inflacji przyczynił się przede wszystkim silny wzrost cen wyrobów tytoniowych
wynikający ze zmian podatku akcyzowego oraz dalszy wzrost cen paliw. Utrzymywanie się inflacji
na podwyższonym poziomie wynika w znacznym stopniu z dotychczasowych podwyżek cen
regulowanych oraz wcześniejszej deprecjacji kursu złotego. Relatywnie wysoki poziom inflacji
bazowej wskazuje, że skala osłabienia popytu nie w pełni zrekompensowała efekt wzrostu cen
regulowanych i wcześniejszej deprecjacji kursu walutowego.
-2 -
W ocenie Rady, w najbliższym okresie inflacja może nadal kształtować się na podwyższonym
poziomie głównie ze względu na relatywnie wysoki roczny wskaźnik cen żywności oraz cen
regulowanych, w tym przede wszystkim cen nośników energii. W kierunku utrzymania
podwyższonej inflacji może także oddziaływać obserwowany w ostatnim okresie wzrost cen ropy
naftowej, częściowo łagodzony przez dotychczasową aprecjację złotego. Jednak w średnim okresie
niska presja popytowa i ograniczenie tempa wzrostu kosztów pracy powinny prowadzić do spadku
inflacji.
Rada ocenia prawdopodobieństwo ukształtowania się inflacji w średnim okresie poniżej celu
inflacyjnego za wyższe od prawdopodobieństwa, że inflacja będzie wyższa od celu. W ocenie Rady,
oczekiwana poprawa globalnej koniunktury, dokonane obniżki stóp procentowych NBP wraz ze
zmniejszeniem stopy rezerwy obowiązkowej powinny sprzyjać powrotowi gospodarki na ścieżkę
potencjalnego tempa wzrostu.
Decyzje Rady w nadchodzących miesiącach będą uwzględniać
napływające informacje dotyczące perspektyw wzrostu gospodarczego i inflacji, sytuację na
rynkach finansowych w Polsce i na świecie, informacje dotyczące sektora finansów publicznych
oraz kształtowanie się kursu złotego.
Rada będzie nadal analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do ERM II i strefy euro
powinno nastąpić w najbliższym możliwym terminie, po uzyskaniu koniecznego poparcia
politycznego dla zmian w Konstytucji Rzeczypospolitej Polskiej i innych aktach prawnych
niezbędnych dla przyjęcia euro w Polsce.
W związku z trwającymi pracami nad rozporządzeniem Rady Ministrów w sprawie powołania
Narodowego Komitetu Koordynacyjnego do Spraw Euro, Rady Koordynacyjnej oraz
Międzyinstytucjonalnych Zespołów Roboczych do Spraw Przygotowań do Wprowadzenia Euro
przez Rzeczpospolitą Polską Rada Polityki Pieniężnej przyjęła stanowisko dotyczące roli NBP w
procesie przystępowania Polski do strefy euro.
