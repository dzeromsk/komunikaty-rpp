Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 15 grudnia 2004 r.
INFORMACJA PO POSIEDZENIU RADY POLITYKI PIENIĘŻNEJ
w dniach 14-15 grudnia 2004 r.
Rada postanowiła utrzymać stopy procentowe NBP na niezmienionym poziomie, tj.:
• stopa referencyjna 6,5% w skali rocznej;
• stopa lombardowa 8,0% w skali rocznej;
• stopa depozytowa 5,0% w skali rocznej;
• stopa redyskonta weksli 7,0% w skali rocznej.
Rada utrzymuje restrykcyjne nastawienie w polityce pieniężnej.
==================================================================
W okresie, jaki minął od ostatniego posiedzenia Rady Polityki Pieniężnej nie zmieniły się
istotnie oceny perspektyw gospodarki światowej. W Stanach Zjednoczonych nieznacznie poprawiły
się wskaźniki aktywności w przemyśle przetwórczym i usługach oraz oceny klimatu
przedsiębiorstw. W strefie euro pogorszyły się nastroje przedsiębiorców, co wynikało przede
wszystkim z umocnienia euro w stosunku do dolara oraz braku poprawy sytuacji na rynku pracy. Z
powodu utrzymujących się wysokich cen ropy oraz aprecjacji euro główne międzynarodowe
ośrodki analityczne nieznacznie obniżyły prognozy wzrostu gospodarczego dla strefy euro.
Wprawdzie w grudniu nadal obniżały się ceny ropy naftowej na rynkach światowych, ale trudno
ocenić trwałość tej tendencji.
Według danych GUS tempo wzrostu PKB w Polsce w III kwartale br. wyniosło 4,8% (wobec
6,1% w II kw. br.) i było zgodne z oceną przedstawion
ą w listopadowym Raporcie o inflacji.
Jednak struktura wzrostu PKB ukształtowała się odmiennie od oczekiwań. Wzrost spożycia
indywidualnego był nieco niższy, zarówno w porównaniu z poprzednimi kwartałami, jak i w
zestawieniu z szacunkami NBP. Wzrosła dynamika nakładów brutto na środki trwałe (4,1% w III
kw. br. wobec 3,6% w II kw. br.), ale wzrost ten był wyraźnie niższy od ocen przedstawionych w
Raporcie. Trzeci kwartał z rzędu odnotowano bardzo wysoką dynamikę przyrostu zapasów; wkład
tego składnika do wzrostu PKB wyniósł 1,5 pkt. proc. (wobec 1,6 pkt. proc. w II kw. br.). Tak
wysoki udział przyrostu zapasów we wzroście PKB wraz z towarzyszącą mu niższą od oczekiwanej
dynamiką inwestycji utrudnia ocenę perspektyw wzrostu gospodarczego. Znacząco zmalał wkład
eksportu netto do wzrostu PKB w porównaniu z poprzednimi kwartałami. W sumie trudno jest
ocenić, w jakim stopniu dane o PKB w III kw. br. zmieniają bilans ryzyk (czyli układ czynników
wpływających na przyszłą inflację) przedstawiony w listopadowym
Raporcie o inflacji.
-2 -
Dostępne dane nie wskazują jeszcze na utrwalenie pozytywnych tendencji na rynku pracy.
Mimo, że według wstępnych informacji stopa bezrobocia w listopadzie br. utrzymała się na
poziomie zbliżonym do października, wciąż nie obserwuje się wzrostu zatrudnienia w sektorze
przedsiębiorstw. W listopadzie br. utrzymała się ujemna dynamika realnych wynagrodzeń w
sektorze przedsiębiorstw (-1,7% r/r wobec -2,0% r/r w poprzednim miesiącu). Nadal nie obserwuje
się wpływu podwyższonych od lipca br. oczekiwań inflacyjnych na dynamikę płac (efektów drugiej
rundy).
Roczna inflacja w listopadzie br. ukształtowała się na poziomie 4,5%. Wyższa od celu inflacja
jest w głównej mierze efektem wzrostu cen związanego z przystąpieniem Polski do UE oraz
wzrostu cen surowców na rynkach światowych.
Od ostatniego posiedzenia Rady Polityki Pieniężnej pojawiła się propozycja zmian stawek
podatków pośrednich. Szacunki NBP dokonane na podstawie dostępnych danych wskazują, iż w
wyniku tych zmian indeks cen towarów i usług konsumpcyjnych może jednorazowo wzrosnąć, co
może wpłynąć na wydłużenie procesu obniżania inflacji w latach 2005-2006.
W grudniu br. utrzymała się obserwowana w poprzednich miesiącach tendencja do aprecjacji
złotego. Aprecjacja, która dokonała się w 2004 r. będzie oddziaływała w kierunku obniżenia inflacji
w 2005 r.
Informacje, które napłynęły od ostatniego posiedzenia RPP potwierdzają oczekiwania z
listopadowego Raportu o inflacji, według których w najbliższych dwóch latach tempo wzrostu PKB
może ukształtować się nieco niżej od 4,5-5,5%. Oczekuje się, że w 2005 r. rola eksportu netto we
wzroście gospodarczym zmaleje, a wzrośnie rola inwestycji jako czynnika wzrostu. Gdyby
potwierdziły się informacje co do niskiej dynamiki inwestycji, wówczas wzrosłoby
prawdopodobieństwo ukształtowania się niższej dynamiki wzrostu gospodarczego w latach 2005-
2006 niż oczekiwano w Raporcie.
W ocenie Rady bilans ryzyk dla przyszłej inflacji nie uległ istotnej zmianie od
poprzedniego posiedzenia. Prawdopodobieństwo utrzymania się inflacji powyżej celu
inflacyjnego (2,5%) w 2006 roku jest nadal wyższe od prawdopodobieństwa tego, że inflacja
znajdzie się poniżej celu inflacyjnego. W związku z tym Rada utrzymała restrykcyjne
nastawienie w polityce pieniężnej.
Rada podjęła także uchwałę w sprawie zasad prowadzenia operacji otwartego rynku,
skracającą termin podstawowych operacji z 14 do 7 dni.
Następne posiedzenie Rady odbędzie się w dniach 25-26 stycznia 2005 r.
