Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 22 grudnia 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 21-22 grudnia 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
W związku z decyzją RPP z dnia 29 września 2010 r. (uchwała RPP nr 7/2010) przestawioną w
Założeniach polityki pieniężnej na 2011 r. o wycofaniu z dniem 1 stycznia 2011 r. kredytu
wekslowego z instrumentarium polityki pieniężnej stopa dyskontowa weksli obowiązuje do końca
2010 r.
W gospodarce światowej utrzymuje się umiarkowane ożywienie. Dane napływające ze Stanów
Zjednoczonych i strefy euro wskazują na stabilizację wzrostu aktywności gospodarczej. Korzystna
koniunktura utrzymuje się w Niemczech, gdzie wzrost PKB w coraz większym stopniu wspierany
jest przez umacniający się popyt krajowy. Jednak wzrost gospodarczy w większości krajów
rozwiniętych jest nadal ograniczany przez wysoki poziom bezrobocia oraz trwające dostosowania w
bilansach gospodarstw domowych, przedsiębiorstw i instytucji finansowych. Nieznacznie
spowalnia szybki dotychczas wzrost aktywności w największych gospodarkach wschodzących, do
czego przyczynia się zaostrzenie polityki gospodarczej w części tych krajów, mające na celu
ograniczenie ryzyka narastania nierównowagi makroekonomicznej. Istotnym czynnikiem
niepewności dla wzrostu gospodarczego na świecie pozostają skutki wysokiej nierównowagi
fiskalnej oraz zapowiadanego jej ograniczania w gospodarkach rozwiniętych, a także skutki
ekspansji monetarnej, w tym niekonwencjonalnych działań podejmowanych przez główne banki
centralne.
Po wcześniejszej deprecjacji związanej z nasileniem się problemów fiskalnych w niektórych
krajach strefy euro i wynikającym z tego wzroście niepewności na rynkach finansowych, w
ostatnim okresie kurs złotego ustabilizował się. Jednocześnie wzrosły ceny ropy naftowej i innych
surowców na rynkach światowych.
Dane dotyczące polskiej gospodarki wskazują na przyspieszenie wzrostu gospodarczego w III kw.
br. Szybciej niż w poprzednich kwartałach rosła konsumpcja prywatna, czemu sprzyjał wzrost
zatrudnienia. W kierunku wyższego wzrostu konsumpcji mogły także oddziaływać czynniki o
charakterze przejściowym. Na niskim poziomie utrzymuje się dynamika wynagrodzeń w
gospodarce, w tym w sektorze przedsiębiorstw. Wzrost płac jest prawdopodobnie ograniczany
przez rosnącą aktywność zawodową, która ma również wpływ na wzrost stopy bezrobocia, co
potwierdzają dane BAEL za III kw. br. Nadal brak jest wyraźnego ożywienia aktywności
inwestycyjnej. Systematycznie wzrasta jednak wykorzystanie mocy wytwórczych. Mimo że
-2 -
sytuacja finansowa sektora przedsiębiorstw kształtuje się korzystnie, to jednak widoczne jest coraz
większe zróżnicowanie pomiędzy sytuacją eksporterów i firm nie prowadzących działalności
eksportowej.
Akcja kredytowa dla przedsiębiorstw pozostaje ograniczona, głównie z przyczyn leżących po
stronie popytu na kredyt. Utrzymuje się wzrost kredytów mieszkaniowych dla gospodarstw
domowych, w tym kredytów walutowych, czemu towarzyszy stopniowe obniżanie marż wliczanych
do oprocentowania kredytów.
W listopadzie 2010 r. roczna inflacja CPI obniżyła się do poziomu 2,7%, pozostając powyżej celu
inflacyjnego NBP, który wynosi 2,5%. Spadek inflacji związany był głównie z obniżeniem się
dynamiki cen żywności i energii. Na niezmienionym poziomie utrzymała się większość
wskaźników inflacji bazowej. Na wysokim poziomie kształtuje się dynamika cen produkcji
sprzedanej przemysłu. W najbliższych miesiącach można oczekiwać podwyższenia inflacji CPI ze
względu na wysoką dynamikę cen paliw oraz podwyższenie większości stawek VAT w 2011 r.
W ocenie Rady, nadal ograniczona presja inflacyjna i płacowa w polskiej gospodarce, niepewność
dotycząca skali przyspieszania wzrostu PKB w Polsce i ożywienia gospodarczego na świecie
uzasadniają utrzymanie stóp procentowych NBP na niezmienionym poziomie.
Jednocześnie Rada będzie w dalszym ciągu analizowała ewentualne sygnały narastania presji
inflacyjnej.
Ważnym uwarunkowaniem polityki pieniężnej jest sytuacja finansów publicznych. Podjęcie
zdecydowanych działań mających na celu trwałe zmniejszenie deficytu sektora finansów
publicznych i zahamowanie narastania długu publicznego jest niezbędne dla stabilności
makroekonomicznej oraz umożliwi spełnienie kryteriów niezbędnych dla przyjęcia euro.
Według Rady dla stabilności makroekonomicznej ważne jest także podejmowanie działań, które
zapobiegną szybkiemu wzrostowi kredytów walutowych dla gospodarstw domowych. Działania te
mogą przyczynić się także do zwiększenia efektywności mechanizmu transmisji monetarnej.
Dlatego też Rada oczekuje przyjęcia rozwiązań zmierzających do ograniczenia podaży nowych
kredytów walutowych dla gospodarstw domowych.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
