Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 27 stycznia 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniu 27 stycznia 2009 r.
Rada postanowiła obniżyć stopy procentowe NBP o 0,75 pkt. proc. do poziomu:
stopa referencyjna 4,25% w skali rocznej;
stopa lombardowa 5,75% w skali rocznej;
stopa depozytowa 2,75% w skali rocznej;
stopa redyskonta weksli 4,50% w skali rocznej.
Dane, które napłynęły w ostatnim okresie potwierdzają, że tempo wzrostu gospodarczego w
Polsce ulega istotnemu obniżeniu. Silniejsze niż wcześniej oczekiwano spowolnienie tempa
wzrostu gospodarczego wynika głównie z nieoczekiwanie silnego spadku tempa wzrostu
gospodarczego za granicą, w tym zwłaszcza u głównych parterów handlowych Polski. Wpływa to
na pogarszanie się oczekiwań podmiotów gospodarczych (zarówno przedsiębiorstw jak i
konsumentów). Do spowolnienia tempa wzrostu przyczynia się również utrudniony dostęp do
kredytu wynikający ze znacznego zaostrzenia warunków kredytowych przez banki. Pomimo
wzrostu nadpłynności sektora bankowego, koszt kredytu utrzymuje się na stosunkowo wysokim
poziomie, co wynika z wysokiej premii za ryzyko zawartej w rynkowych stopach procentowych i
podwyższonych marż. Jednocześnie informacje o sytuacji na rynku pracy potwierdzają spadek
zatrudnienia, wzrost bezrobocia i obniżanie się dynamiki wynagrodzeń w sektorze przedsiębiorstw,
co oddziałuje w kierunku zmniejszenia presji inflacyjnej.
Od grudniowego posiedzenia Rady nadal obniżano prognozy wzrostu dla gospodarki
światowej. Silne spowolnienie wzrostu gospodarki światowej oraz towarzyszący mu szybszy niż
oczekiwano spadek inflacji, skłoniły wiele banków centralnych do dokonania kolejnych znacznych
obniżek stóp procentowych. Ponowne zaostrzenie się kryzysu bankowego w krajach wysoko
rozwiniętych i wynikający z tego odpływ kapitału z gospodarek krajów wschodzących przyczyniają
się do dalszego osłabienia kursów walut tych krajów.
W grudniu 2008 r. roczne tempo wzrostu cen konsumpcyjnych w Polsce uległo dalszemu
obniżeniu (do 3,3%). Inflacja utrzymała się powyżej celu inflacyjnego NBP, który wynosi 2,5%,
jednak - zgodnie z oczekiwaniami - obniżyła się poniżej górnej granicy odchyleń od celu,
określonej na poziomie 3,5%. Spadek inflacji wynikał przede wszystkim z obniżenia się cen paliw.
Jednocześnie jednak obniżyła się większość wskaźników inflacji bazowej. Czynnikiem
przyczyniającym się do utrzymania rocznego tempa wzrostu cen na podwyższonym poziomie
pozostał wcześniejszy wzrost cen nośników energii oraz usług związanych z użytkowaniem
mieszkania.
-2 -
W ocenie Rady, w najbliższych miesiącach inflacja będzie się nadal obniżać do celu
inflacyjnego NBP. W średnim okresie silniejsze niż dotąd oczekiwano spowolnienie wzrostu w
gospodarce światowej – w szczególności recesja u głównych partnerów handlowych Polski – i w
konsekwencji istotne obniżenie tempa krajowego wzrostu gospodarczego będzie oddziaływać w
kierunku ograniczenia presji inflacyjnej w Polsce. Obniżająca się dynamika PKB i związany z tym
spadek popytu na pracę, a także pogarszająca się sytuacja finansowa przedsiębiorstw przyczynią się
do dalszego osłabienia presji płacowej. W kierunku ograniczenia presji inflacyjnej będzie również
oddziaływać istotne zaostrzenie warunków przyznawania kredytów przez banki. Czynnikiem
ograniczającym proces obniżania się inflacji może być obserwowana w ostatnich miesiącach
znacząca deprecjacja złotego, choć skala jej wpływu na inflację może być ograniczona w
warunkach spowolnienia gospodarczego. W kierunku wzrostu cen będzie również oddziaływał
dalszy wzrost cen kontrolowanych, w tym przede wszystkim cen energii elektrycznej.
Rada oceniła prawdopodobieństwo ukształtowania się inflacji w średnim okresie poniżej
celu inflacyjnego za wyższe od prawdopodobieństwa, że inflacja będzie wyższa od celu i podjęła
decyzję o obniżeniu stóp procentowych.
Łagodzenie polityki pieniężnej powinno przyczyniać się do stabilizowania tempa wzrostu
gospodarczego na poziomie tempa wzrostu produktu potencjalnego, co w średnim okresie będzie
sprzyjać realizacji celu inflacyjnego. Decyzje Rady w nadchodzących miesiącach będą uwzględniać
napływające informacje dotyczące perspektyw wzrostu gospodarczego i inflacji w Polsce i na
świecie. Czynnikiem sprzyjającym łagodzeniu polityki pieniężnej może być zachowanie dyscypliny
sektora finansów publicznych.
Rada będzie analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do mechanizmu
kursowego ERM II i strefy euro powinno nastąpić w najbliższym możliwym terminie, po uzyskaniu
koniecznego poparcia politycznego dla zmian w Konstytucji Rzeczypospolitej Polskiej i innych
aktach prawnych niezbędnych dla przyjęcia euro w Polsce.
Rada przyjęła Bilans płatniczy Rzeczypospolitej Polskiej za III kwartał 2008 r.
