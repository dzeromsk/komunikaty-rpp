Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 8 czerwca 2011 r.
INFORMACJA PO POSIEDZENIU RADY POLITYKI PIENIĘŻNEJ
w dniach 7-8 czerwca 2011 r.
Rada postanowiła podwyższyć stopy procentowe NBP o 0,25 pkt proc. do poziomu:
stopa referencyjna 4,50% w skali rocznej;
stopa lombardowa 6,00% w skali rocznej;
stopa depozytowa 3,00% w skali rocznej;
stopa redyskonta weksli 4,75% w skali rocznej.
W I kw. 2011 r. aktywność w gospodarce światowej utrzymała się na relatywnie wysokim
poziomie. Szczególnie silny wzrost PKB odnotowano w Niemczech, które są głównym partnerem
handlowym Polski. Inflacja w większości krajów nadal kształtowała się na podwyższonym
poziomie, co w dużej mierze jest związane z wysokimi cenami surowców.
W ostatnim okresie pojawiły się jednak sygnały wskazujące na możliwość osłabienia koniunktury
gospodarczej na świecie, a także wyhamował wzrost cen części surowców na rynkach światowych.
Ponadto, ponownie nasiliły się obawy o stabilność finansów publicznych niektórych peryferyjnych
krajów strefy euro, co przyczyniło się do wzrostu awersji do ryzyka na międzynarodowych rynkach
finansowych.
W Polsce, dane o PKB w I kw. potwierdziły, że na początku br. utrzymało się relatywnie wysokie
tempo wzrostu gospodarczego. Do wzrostu PKB przyczyniał się głównie rosnący popyt krajowy, a
stabilną dynamikę spożycia indywidualnego zaczął wspierać wzrost inwestycji. W kwietniu
natomiast nastąpiło pewne obniżenie dynamiki produkcji przemysłowej oraz budowlano-
montażowej, przy jednoczesnym utrzymaniu tendencji wzrostowych sprzedaży detalicznej.
W I kw. wzrostowi gospodarczemu towarzyszył szybszy niż w poprzednich kwartałach wzrost
liczby pracujących i obniżenie się stopy bezrobocia, na co wskazują dane BAEL. Jednocześnie nie
nasiliła się presja płacowa, o czym świadczy obniżenie się dynamiki płac w gospodarce. W
kwietniu br. wyraźnie zwiększyła się dynamika wynagrodzeń w przedsiębiorstwach, choć obecnie
trudno ocenić trwałość tego przyspieszenia. Jednocześnie kontynuowane było ożywienie akcji
kredytowej dla przedsiębiorstw. Utrzymał się też relatywnie szybki wzrost kredytów hipotecznych
dla gospodarstw domowych oraz dalszy spadek kredytów konsumpcyjnych.
W kwietniu roczna inflacja CPI wzrosła do 4,5%, pozostając wyraźnie powyżej celu inflacyjnego
NBP (2,5%). Przyspieszenie wzrostu cen, choć było związane głównie z dalszym wzrostem cen
żywności i energii, dotyczyło także inflacji bazowej, co widoczne jest w szybszym wzroście cen w
większości pozostałych kategorii towarów i usług. Na relatywnie wysokim poziomie pozostała
dynamika cen produkcji sprzedanej przemysłu oraz oczekiwania inflacyjne gospodarstw
domowych.
W najbliższych miesiącach roczny wskaźnik CPI będzie nadal kształtować się na podwyższonym
poziomie, co jest związane głównie z wcześniejszym silnym wzrostem cen surowców na rynkach
światowych.
-2 -
W ocenie Rady, podwyższony poziom bieżącej inflacji oraz oczekiwań inflacyjnych, a także ryzyko
nasilenia się presji płacowej w warunkach istotnego wzrostu zatrudnienia uzasadniają
podwyższenie stóp procentowych NBP na bieżącym posiedzeniu.
Rada ocenia przy tym, że dokonane od początku br. istotne zacieśnienie polityki pieniężnej
powinno umożliwić powrót inflacji do celu inflacyjnego w średnim okresie.
Rada nie wyklucza dalszego dostosowania polityki pieniężnej, gdyby pogorszyły się perspektywy
powrotu inflacji do celu.
Ważnym uwarunkowaniem polityki pieniężnej jest sytuacja finansów publicznych. Podjęcie
zdecydowanych działań mających na celu trwałe zmniejszenie deficytu sektora finansów
publicznych i zahamowanie narastania długu publicznego jest niezbędne dla stabilności
makroekonomicznej oraz umożliwi spełnienie kryteriów niezbędnych dla przyjęcia euro.
Choć udział kredytów walutowych dla gospodarstw domowych w nowo udzielanych kredytach
hipotecznych dla tych podmiotów zmniejszył się, to według Rady dla stabilności
makroekonomicznej ważne jest podejmowanie działań, które zapobiegną
szybkiemu wzrostowi
kredytów walutowych dla gospodarstw domowych. Działania te mogą przyczynić się do
zwiększenia efektywności mechanizmu transmisji monetarnej. Dlatego też Rada oczekuje przyjęcia
rozwiązań zmierzających do ograniczenia podaży nowych kredytów walutowych dla gospodarstw
domowych.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
