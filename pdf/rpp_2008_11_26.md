Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 26 listopada 2008 r.
INFORMACJA PO POSIEDZENIU RADY POLITYKI PIENIĘŻNEJ
w dniach 25-26 listopada 2008 r.
Rada postanowiła obniżyć stopy procentowe NBP o 0,25 pkt. proc. do poziomu:
stopa referencyjna 5,75% w skali rocznej;
stopa lombardowa 7,25% w skali rocznej;
stopa depozytowa 4,25% w skali rocznej;
stopa redyskonta weksli 6,00% w skali rocznej.
Dane, które napłynęły w ostatnim okresie wskazują, że tempo wzrostu gospodarczego w
Polsce ulegnie obniżeniu w kolejnych kwartałach. Do silniejszego niż dotychczas oczekiwano
spowolnienia tempa wzrostu gospodarczego przyczyni się znaczące obniżenie wzrostu
gospodarczego za granicą, zwiększona niepewność co do przyszłej sytuacji gospodarczej oraz
utrudniony dostęp do kredytu i jego podwyższony koszt związany z wyższą premią za ryzyko
zawartą w rynkowych stopach procentowych. Jednocześnie informacje o sytuacji na rynku pracy
wskazują na utrzymywanie się wysokiej dynamiki wynagrodzeń i niekorzystnej relacji między
wzrostem wynagrodzeń i wydajności pracy. Obniżająca się dynamika zatrudnienia sygnalizuje
łagodzenie napięć na rynku pracy i prawdopodobne zmniejszenie presji płacowej w kolejnych
kwartałach.
Od październikowego posiedzenia Rady nadal obniżano prognozy wzrostu dla gospodarki
światowej, co związane było z utrzymującymi się zaburzeniami na globalnych rynkach
finansowych i rosnącym wpływem tych zaburzeń na realną sferę gospodarki. Jednocześnie silne
spowolnienie wzrostu gospodarki światowej – w szczególności recesja w Stanach Zjednoczonych,
strefie euro i Wielkiej Brytanii – oraz towarzyszący mu spadek cen surowców i żywności na
rynkach światowych przyczynia się do spadku inflacji, co skłoniło wiele banków centralnych do
dalszego obniżania stóp procentowych. Zaburzenia na globalnych rynkach finansowych
doprowadziły do wzrostu awersji do ryzyka, czemu towarzyszyło osłabienie kursów walut wielu
krajów, w tym krajów Europy Środkowo-Wschodniej oraz zwiększona zmienność kursów tych
walut.
W październiku roczne tempo wzrostu cen konsumpcyjnych w Polsce ponownie obniżyło
się (do 4,2%), choć pozostało powyżej celu inflacyjnego NBP, który wynosi 2,5%, a także powyżej
górnej granicy odchyleń od celu, określonej na poziomie 3,5%. Do utrzymania się inflacji na
podwyższonym poziomie przyczynił się dalszy wzrost cen nośników energii oraz znacznej części
usług, w tym przede wszystkim usług związanych z użytkowaniem mieszkania.
W ocenie Rady, w najbliższych miesiącach inflacja utrzyma się powyżej górnej granicy
odchyleń od celu inflacyjnego, co w głównej mierze będzie związane ze wzrostem cen
kontrolowanych. Jednakże w średnim okresie, silniejsze niż dotąd oczekiwano spowolnienie
wzrostu w gospodarce światowej – w szczególności recesja u głównych partnerów handlowych
Polski – i w konsekwencji obniżenie tempa krajowego wzrostu gospodarczego będzie oddziaływać
-2 -
w kierunku obniżenia inflacji w Polsce. Obniżająca się dynamika PKB i związane z tym
ograniczenie popytu na pracę, a także pogarszająca się sytuacja finansowa przedsiębiorstw
przyczyni się do osłabienia presji płacowej, a tym samym presji inflacyjnej. W tym samym
kierunku będzie oddziaływać zaostrzenie warunków przyznawania kredytów przez banki.
Czynnikami opóźniającymi proces obniżania się inflacji mogą być – obok wysokiego rocznego
tempa wzrostu cen kontrolowanych – rosnące ceny niektórych usług, co częściowo wynikać może
ze wzrostu cen nośników energii.
Rada oceniła prawdopodobieństwo ukształtowania się inflacji w średnim okresie poniżej
celu inflacyjnego za wyższe od prawdopodobieństwa, że inflacja będzie wyższa od celu i podjęła
decyzje o obniżeniu stóp procentowych.
Decyzje Rady w nadchodzących miesiącach będą uwzględniać napływające informacje
dotyczące perspektyw wzrostu gospodarczego i inflacji w Polsce i na świecie. Czynnikiem
sprzyjającym łagodzeniu polityki pieniężnej może być zachowanie dyscypliny sektora finansów
publicznych.
Rada będzie analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do mechanizmu
kursowego ERM II i strefy euro powinno nastąpić w najbliższym możliwym terminie, po uzyskaniu
koniecznego poparcia politycznego dla zmian w Konstytucji Rzeczypospolitej Polskiej i innych
aktach prawnych niezbędnych dla przyjęcia euro w Polsce.
Na posiedzeniu Rada zapoznała się z przygotowanym przez Komisję Nadzoru Finansowego
Raportem o sytuacji banków w 2007 roku.
