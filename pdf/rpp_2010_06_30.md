Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 30 czerwca 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 29-30 czerwca 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
W gospodarce światowej pojawiają się kolejne sygnały ożywienia. Utrzymuje się jednak istotne
zróżnicowanie tempa wzrostu gospodarczego między poszczególnymi regionami.
Kontynuowane jest ożywienie w Stanach Zjednoczonych, choć część wskaźników dotyczących
aktywności gospodarczej w tym kraju pogorszyła się w ostatnim okresie, dotyczy to w
szczególności ostatnich danych na temat dynamiki PKB w I kw. br., rynku nieruchomości i
sprzedaży detalicznej. Poziom aktywności w strefie euro był na początku II kw. br. wyższy niż w I
kw. br. Jednak nieznaczne pogorszenie się wskaźników koniunktury przedsiębiorstw w kolejnych
miesiącach może sygnalizować zmniejszenie się tempa poprawy aktywności w tym regionie.
Niekorzystnie na krótkookresowe perspektywy wzrostu gospodarczego strefy euro oddziałuje
niepewność co do tempa ograniczania nierównowagi finansów publicznych w tym regionie, w tym
niepewność dotycząca kryzysu fiskalnego w Grecji.
Jednocześnie w największych gospodarkach wschodzących utrzymuje się szybki wzrost
gospodarczy. Związane z tym ryzyko silnego pogłębienia się nierównowagi gospodarczej w wyniku
boomu prowadzi do stopniowego zaostrzania polityki makroekonomicznej w tych krajach.
Utrzymują się zaburzenia na międzynarodowych rynkach finansowych związane z niepewnością
odnośnie do ograniczania nierównowagi fiskalnej w części krajów strefy euro. Skala tych zaburzeń
zmniejszyła się jednak w ostatnim okresie, co przyczyniło się do wyhamowania spadku cen części
aktywów finansowych.
Dane dotyczące polskiej gospodarki wskazują na stabilizację tempa wzrostu gospodarczego.
Utrzymuje się wyraźny wzrost produkcji przemysłowej. Po silnym spadku na początku roku
stopniowo rośnie także produkcja w budownictwie. W maju wzrosła również sprzedaż detaliczna.
Wzrost zatrudnienia w sektorze przedsiębiorstw (po raz pierwszy od stycznia
2009 r. także w ujęciu rocznym) oraz stabilizacja stopy bezrobocia (po usunięciu czynników
sezonowych) w maju br. sygnalizują stopniową poprawę sytuacji na rynku pracy. Jednocześnie w
maju br. trzeci miesiąc z rzędu wzrosły (w ujęciu rocznym) realne wynagrodzenia w sektorze
przedsiębiorstw. Tempo wzrostu kredytów dla gospodarstw domowych ustabilizowało się
na
umiarkowanym poziomie. Aktywność inwestycyjna przedsiębiorstw jest nadal ograniczona i w
najbliższych kwartałach najprawdopodobniej taka pozostanie, zwłaszcza, że wykorzystanie mocy
produkcyjnych w przedsiębiorstwach, mimo wzrostu, jest wciąż niskie. Brak jest ożywienia akcji
-2 -
kredytowej w sektorze przedsiębiorstw, co jest charakterystyczne przy niskiej aktywności
inwestycyjnej i dobrej sytuacji finansowej, w tym płynnościowej, przedsiębiorstw.
W maju 2010 r. roczna inflacja CPI ponownie się obniżyła (do 2,2%), kształtując się poniżej celu
inflacyjnego NBP, który wynosi 2,5%. Spadek inflacji CPI był głównie związany z obniżeniem się
inflacji bazowej. W kierunku dalszego spadku inflacji w najbliższym okresie oddziaływać będą
ujemne efekty bazy związane z silnym wzrostem cen wyrobów akcyzowych w 2009 r.
Rada zapoznała się z przygotowaną przez Instytut Ekonomiczny NBP projekcją inflacji i PKB,
stanowiącą jedną z przesłanek, na podstawie których Rada podejmuje decyzje w sprawie stóp
procentowych NBP. Zgodnie z czerwcową projekcją – przy założeniu niezmienionych stóp
procentowych NBP – inflacja znajdzie się z 50-procentowym prawdopodobieństwem w przedziale
2,3-2,9% w 2010 r. (wobec 1,3-2,2% w projekcji lutowej), 2,1-3,3% w 2011 r. (wobec 1,7-3,1%)
oraz 2,2-3,7% w 2012 r. (wobec 2,6-4,6%). Roczne tempo wzrostu PKB zgodnie z czerwcową
projekcją znajdzie się natomiast z 50-procentowym prawdopodobieństwem w przedziale 2,5-3,9%
w 2010 r. (wobec 2,1-4,1% w lutowej projekcji), 3,3-5,9% w 2011 r. (wobec 1,8-4,0%) oraz 2,2-
5,0% w 2012 r. (wobec 1,9-4,3%).
Rada przeprowadziła dyskusję nad czynnikami, które w średnim okresie mogą wzmacniać presję
inflacyjną.
Ważnym uwarunkowaniem polityki pieniężnej jest sytuacja finansów publicznych, zwłaszcza w
obliczu zmiany nastawienia w wielu krajach Europy wobec wysokości deficytów budżetowych i
rosnącego długu publicznego. Podjęcie zdecydowanych działań mających na celu trwałe
zmniejszenie deficytu sektora finansów publicznych i zahamowanie narastania długu publicznego
jest niezbędne dla stabilności makroekonomicznej oraz umożliwi spełnienie kryteriów niezbędnych
dla przyjęcia euro.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
Rada przyjęła Raport o Inflacji – Czerwiec 2010 r.
