Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 23 listopada 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 22-23 listopada 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
W gospodarce światowej utrzymuje się umiarkowane ożywienie. Dane o PKB w III kw. br. w
największych gospodarkach rozwiniętych wskazują na niewielkie przyspieszenie wzrostu
gospodarczego w Stanach Zjednoczonych, przy jednoczesnym obniżeniu – w ujęciu kwartalnym –
dynamiki PKB w strefie euro. Utrzymująca się korzystna koniunktura w Niemczech sprzyja
wzrostowi polskiego eksportu. Wzrost gospodarczy w większości krajów rozwiniętych jest nadal
ograniczany przez wysoki poziom bezrobocia oraz trwające dostosowania w bilansach gospodarstw
domowych, przedsiębiorstw i instytucji finansowych. Nieznacznie spowalnia szybki dotychczas
wzrost aktywności w największych gospodarkach wschodzących, do czego przyczynia się
zaostrzenie polityki gospodarczej w części tych krajów, mające na celu ograniczenie ryzyka
narastania nierównowagi makroekonomicznej. Istotnym czynnikiem niepewności dla wzrostu
gospodarczego na świecie pozostają skutki wysokiej nierównowagi fiskalnej oraz zapowiadanego
jej ograniczania w gospodarkach rozwiniętych, a także skutki ekspansji monetarnej, w tym
niekonwencjonalnych działań podejmowanych i planowanych przez główne banki centralne.
Zgodnie z oczekiwaniami w Stanach Zjednoczonych zwiększono skalę ekspansji monetarnej, co
sprzyjało utrzymaniu pozytywnych nastrojów inwestorów na rynkach finansowych i przyczyniło się
do wzrostu cen surowców. Równocześnie, nasilenie problemów budżetowych w niektórych krajach
strefy euro, w szczególności w Irlandii, oddziaływało w kierunku zwiększenia niepewności na
rynkach finansowych.
Dane dotyczące polskiej gospodarki w II połowie br. sygnalizują wyższe tempo wzrostu
gospodarczego w porównaniu z I połową 2010 r. Utrzymuje się szybki wzrost produkcji
przemysłowej, rośnie także produkcja budowlano-montażowa. Systematycznie wzrasta
wykorzystanie mocy wytwórczych. Utrzymuje się bardzo dobra sytuacja finansowa i płynnościowa
przedsiębiorstw. Przedsiębiorstwa zwiększają zatrudnienie, które zbliża się do poziomu sprzed
kryzysu. Wzrostowi zatrudnienia sprzyja utrzymywanie dyscypliny płacowej. W III kw. br.
obniżyło się tempo wzrostu wynagrodzeń w gospodarce, również dane dotyczące wynagrodzeń w
sektorze przedsiębiorstw świadczą o ograniczonej presji płacowej. Hamująco na wzrost płac może
oddziaływać rosnąca aktywność zawodowa, która ma również wpływ na wyhamowanie spadku
stopy bezrobocia rejestrowanego (po skorygowaniu o czynniki sezonowe).
-2 -
Akcja kredytowa dla przedsiębiorstw pozostaje ograniczona, głównie z przyczyn leżących po
stronie popytu na kredyt. Utrzymuje się stabilny wzrost kredytów mieszkaniowych dla gospodarstw
domowych, mimo że banki zaostrzają kryteria ich przyznawania w odniesieniu do tego sektora, co
związane jest przede wszystkim ze stopniowym wprowadzaniem w życie zaleceń Rekomendacji T.
Jednocześnie jednak banki stopniowo obniżają marże wliczane do oprocentowania tego rodzaju
kredytów.
W październiku 2010 r. roczna inflacja CPI wzrosła do poziomu 2,8%, tj. powyżej celu
inflacyjnego NBP, który wynosi 2,5%. Wzrost inflacji związany był głównie z dalszym wzrostem
cen żywności i energii, przy niezmienionym poziomie inflacji bazowej po wyłączeniu tych cen.
Jednocześnie wzrosły pozostałe wskaźniki inflacji bazowej. W najbliższych miesiącach można
oczekiwać kontynuacji wzrostu cen żywności i energii, co będzie oddziaływało w kierunku wyższej
inflacji CPI. W 2011 r. poziom cen może zostać dodatkowo nieznacznie podwyższony przez
zapowiadaną zmianę stawek VAT.
W ocenie Rady, nadal ograniczona presja inflacyjna i płacowa w polskiej gospodarce oraz
utrzymujące się ryzyko zwiększenia się napływu kapitału do gospodarek wschodzących, w tym do
Polski, w warunkach wydłużenia okresu ekspansywnej polityki pieniężnej przez główne banki
centralne, w połączeniu z ryzykiem osłabienia wzrostu gospodarczego na świecie, uzasadniają
utrzymanie stóp procentowych NBP na niezmienionym poziomie.
Jednocześnie Rada będzie w dalszym ciągu analizowała ewentualne sygnały narastania presji
inflacyjnej.
Ważnym uwarunkowaniem polityki pieniężnej jest sytuacja finansów publicznych. Podjęcie
zdecydowanych działań mających na celu trwałe zmniejszenie deficytu sektora finansów
publicznych i zahamowanie narastania długu publicznego jest niezbędne dla stabilności
makroekonomicznej oraz umożliwi spełnienie kryteriów niezbędnych dla przyjęcia euro.
Według Rady dla stabilności makroekonomicznej ważne jest także podejmowanie kroków, które
zapobiegną szybkiemu wzrostowi kredytów walutowych dla gospodarstw domowych. Działania te
mogą przyczynić się także do zwiększenia efektywności mechanizmu transmisji monetarnej.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
