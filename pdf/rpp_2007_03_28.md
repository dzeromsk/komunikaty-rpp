Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 28 marca 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 27-28 marca 2007 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,00% w skali rocznej;
• stopa lombardowa 5,50% w skali rocznej;
• stopa depozytowa 2,50% w skali rocznej;
• stopa redyskonta weksli 4,25% w skali rocznej.
==================================================================
Od posiedzenia Rady w lutym 2007 r. nieznacznie obniżono prognozy inflacji w 2007 r. dla
strefy euro. Nie zmieniono tych prognoz dla Stanów Zjednoczonych. Dla strefy euro podniesiono
prognozy wzrostu gospodarczego na 2007 r., natomiast nie zmieniono ich dla Stanów
Zjednoczonych. W lutym roczna inflacja nie zmieniła się w strefie euro (1,8%), a wzrosła w
Stanach Zjednoczonych (do 2,4% z 2,1% w styczniu). Od lutowego posiedzenia Rady wzrosła
bieżąca cena ropy naftowej (o 3,2 USD, tj. 5,5%). Nieznacznie wzrosła cena tego surowca
prognozowana na lata 2007-2008.
Dane GUS za styczeń-luty 2007 r. dotyczące produkcji przemysłowej, produkcji
budowlano-montażowej oraz sprzedaży detalicznej wskazują na kontynuację przyspieszenia
wzrostu gospodarczego w I kw. br. Wzrost produkcji przemysłowej w lutym 2007 r. był zgodny z
oczekiwaniami analityków NBP oraz ośrodków zewnętrznych i wyniósł 12,9% r/r (wobec 15,4% r/r
w styczniu), a po wyeliminowaniu czynników sezonowych 13,0% r/r (wobec 15,5% w styczniu).
Wzrost produkcji budowlano-montażowej wyniósł 57,1% r/r (wobec 60,5% r/r w styczniu), a po
wyeliminowaniu czynników sezonowych 30,9% r/r (wobec 30,1% w styczniu). Poza silnym
wzrostem popytu, do utrzymania rocznej dynamiki produkcji budowlano-montażowej na wysokim
poziomie przyczyniły się wyjątkowo korzystne warunki atmosferyczne na tle szczególnie
niekorzystnych warunków rok wcześniej. W lutym utrzymał się również wysoki wzrost sprzedaży
detalicznej (17,5% r/r w ujęciu nominalnym wobec 16,5% r/r w styczniu).
Od połowy 2005 r. utrzymuje się wysokie tempo wzrostu kredytów konsumpcyjnych
(wzrost o 23,7% r/r w lutym).Nadal przyspiesza wzrost kredytów mieszkaniowych (do 62,9% r/r w
lutym). Utrzymuje się też znaczny wzrost kredytów dla przedsiębiorstw (o 14,3% r/r w lutym).
Obserwowany obecnie wzrost kredytów dla przedsiębiorstw, przy ich dużych środkach własnych
związanych z bardzo dobrymi wynikami finansowymi w 2006 r., może zapowiadać utrwalenie
wysokiej dynamiki inwestycji. W przedsiębiorstwach niefinansowych zatrudniających 50 i więcej
osób w 2006 r. wynik finansowy netto wzrósł w stosunku do analogicznego okresu ub.r. o 35,8% i
wyniósł 69,8 mld zł, zaś wskaźnik rentowności netto wzrósł o 0,8 pkt. proc. (do poziomu 4,7%).
Szybkiemu wzrostowi gospodarczemu towarzyszy dynamicznie rosnący popyt na pracę. W
lutym zatrudnienie w przedsiębiorstwach zwiększyło się o 4,3% r/r (wobec 3,8% r/r w styczniu) i
był to najwyższy wzrost od początku lat 90. Według danych z urzędów pracy, stopa bezrobocia
obniżyła się w lutym do 14,9% (wobec 18,0% rok wcześniej).
-2 -
Wzrostowi gospodarczemu towarzyszy także wysokie tempo wzrostu wynagrodzeń. W
lutym wzrost nominalnych płac w przedsiębiorstwach wyniósł 6,4% r/r wobec 7,8% r/r w styczniu
(6,5% r/r po usunięciu wpływu przesunięć jednorazowych składników wynagrodzeń w niektórych
sekcjach). Niezbędnym warunkiem trwałego utrzymania wysokiego tempa wzrostu gospodarczego,
nie stwarzającego ryzyka dla realizacji celu inflacyjnego jest wzrost płac nie wyższy niż wzrost
wydajności pracy. Wymaga to silnego i nastawionego na efektywność nadzoru właścicielskiego w
przedsiębiorstwach, co na ogół lepiej realizowane jest w warunkach własności prywatnej. Wymaga
to także dyscypliny płac w sektorze publicznym.
W lutym roczne tempo wzrostu cen konsumpcyjnych zwiększyło się do 1,9% (wobec
zrewidowanych o 0,1 pkt. proc. w dół 1,6% w styczniu).Inflacja bazowa netto wyniosła 1,6% r/r
(wobec 1,5% r/r w styczniu). W marcu oczekiwania inflacyjne gospodarstw domowych wzrosły do
1,7% r/r (z 1,4% w lutym). Roczne tempo wzrostu cen produkcji sprzedanej przemysłu wyniosło w
lutym 3,6% wobec 3,1% w styczniu (tj. wzrost o 0,3% m/m wobec 0,6% m/m w styczniu), przy
czym w przemyśle przetwórczym wyniosło ono 3,0% (wobec 2,3% w styczniu). W lutym
nominalny efektywny kurs złotego pozostawał stabilny i był zbliżony do poziomu sprzed roku.
W ocenie Rady, w krótkim okresie zarówno inflacja CPI, jak i inflacja bazowa netto
będą wyraźnie niższe niż wskazuje projekcja styczniowa.
W średnim okresie prawdopodobna jest kontynuacja stopniowego zwiększania
dynamiki płac, co może prowadzić do wzrostu inflacji. Rada ocenia, że wzrost inflacji będzie
prawdopodobnie umiarkowany, o ile utrzyma się wysokie tempo wzrostu wydajności oraz
niska dynamika cen zewnętrznych, związana z procesem globalizacji i towarzyszącym jej
wzrostem konkurencji na rynku dóbr i usług podlegających wymianie międzynarodowej.
Ustabilizowanie inflacji w pobliżu celu 2,5% i stworzenie wten sposób warunków dla
stabilnego długofalowego wzrostu gospodarczego może wymagać zacieśnienia polityki
pieniężnej w najbliższym czasie. Skala tego zacieśnienia będzie zależeć w dużej mierze od
tego, czy napływające dane potwierdzą oczekiwania, że w najbliższych kwartałach utrzyma
się wysoki wzrost popytu krajowego, najprawdopodobniej przewyższający wzrost
potencjalnego PKB, a także od kształtowania się innych elementów procesów gospodarczych
w Polsce i na świecie oraz ich wpływu na przyszłą inflację w Polsce.
Zdaniem Rady obserwowane obecnie wysokie tempo wzrostu gospodarczego stwarza
dogodne warunki dla przeprowadzenia reform powodujących trwałe ograniczenie nierównowagi
finansów publicznych. Rada podtrzymuje przekonanie, że najbardziej korzystna dla Polski byłaby
realizacja strategii gospodarczej nastawionej na stworzenie warunków zapewniających
wprowadzenie euro w najbliższym możliwym terminie. Ograniczenie nierównowagi finansów
publicznych samo w sobie, a także przez stworzenie warunków umożliwiających wprowadzenie
euro, przyczyniłoby się do przyspieszenia długofalowego wzrostu gospodarczego.
Następne posiedzenie Rady odbędzie się 17 kwietnia 2007 r. i będzie poświęcone
rozpatrzeniu projektu Raportu o inflacji. Raport zostanie ostatecznie przyjęty na posiedzeniu w
dniach 24-25 kwietnia 2007 r.
