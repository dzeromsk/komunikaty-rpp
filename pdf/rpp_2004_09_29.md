Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 29 września 2004 r.
INFORMACJA PO POSIEDZENIU RADY POLITYKI PIENIĘŻNEJ
w dniach 28-29 września 2004 r.
Rada postanowiła utrzymać stopy procentowe NBP na niezmienionym poziomie, tj.:
•stopa referencyjna 6,5% w skali rocznej;
•stopa lombardowa 8,0% w skali rocznej;
•stopa depozytowa 5,0% w skali rocznej;
•stopa redyskonta weksli 7,0% w skali rocznej.
Rada utrzymuje restrykcyjne nastawienie w polityce pieniężnej.
Sygnały, które pojawiły się od publikacji sierpniowego Raportu o Inflacji, potwierdzają
wcześniejsze prognozy wzrostu gospodarczego. Jeżeli obserwowana w trzecim kwartale br.
aprecjacja złotego utrwali się, wówczas zwiększy się prawdopodobieństwo, że inflacja w
średnim okresie będzie przebiegała nieco niżej niż przedstawiono w Raporcie.
==================================================================
Przebieg procesów w gospodarce światowej wskazuje na utrzymywanie się tendencji
obserwowanych od początku roku, zgodnych z oczekiwaniami przedstawionymi w sierpniowym
Raporcie o inflacji.
Dane dla gospodarki USA, w szczególności dotyczące rynku pracy oraz aktywności w
sektorze przemysłowym, wzmacniają optymistyczne perspektywy wzrostu gospodarki światowej.
Utrzymujący się na wysokim poziomie popyt światowy oraz stopniowa poprawa podstawowych
wskaźników koniunktury gospodarczej strefy euro pozwalają oczekiwać, że rozwijające się w tym
regionie ożywienie będzie kontynuowane. Znalazło to potwierdzenie w podwyższeniu prognoz
wzrostu dla strefy euro przez główne międzynarodowe ośrodki analityczne. Projekcja EBC z
września br. wskazuje, że wzrost w strefie euro będzie kształtował się w br. w przedziale 1,6%-
2,2% a w 2005 r. odpowiednio 1,8%-2,8%.
Stopniowa poprawa koniunktury międzynarodowej – przy innych czynnikach niezmienionych
\- powinna przyczyniać się do zwiększenia popytu na polski eksport.
Mimo wysokich i nadal rosnących cen ropy naftowej, nie doprowadziły one jeszcze do
znacznego wzrostu presji inflacyjnej w głównych gospodarkach świata. Oczekiwania dotyczące
inflacji w strefie euro pozostają spójne z założeniami do projekcji NBP, przestawionej w
sierpniowym Raporcie o inflacji.
-2 -
Ocena procesów gospodarczych w Polsce nie zmieniła się istotnie w porównaniu z
sierpniowym Raportem. Polska gospodarka znajduje się na ścieżce wysokiego wzrostu. Roczne
tempo wzrostu PKB w II kwartale br. wyniosło 6,1% (wobec 6,9% w I kw. br.). Wysokie tempo
wzrostu wynikało w dużej mierze z ożywienia popytu krajowego oraz nadal dynamicznie rosnącego
eksportu. Odnotowano umiarkowane ożywienie w inwestycjach.
Roczna inflacja w sierpniu br. utrzymała się na poziomie z lipca br. i wyniosła 4,6%. Również
trzy z pięciu wskaźników inflacji bazowej nie zmieniły się, natomiast dwa pozostałe wzrosły
nieznacznie (o 0,1 pkt. proc.). Zatrzymanie wzrostu różnicy między wskaźnikiem CPI a inflacją
mierzoną po wyłączeniu cen żywności i paliw („inflacją netto”) wskazuje natomiast na
wyhamowanie wzrostu cen w tych grupach produktów, co jest zgodne z oczekiwaniami
przedstawionymi w sierpniowym Raporcie o inflacji. Z kolei aprecjacja złotego złagodziła w
ostatnim okresie wpływ wysokich cen ropy naftowej na ceny paliw na rynku krajowym.
Na ustępowanie niektórych z czynników, które w ostatnich miesiącach przyczyniły się do
wzrostu inflacji, wskazuje również zahamowanie wzrostu oczekiwań
inflacyjnych osób prywatnych
we wrześniu br. (4,6% w horyzoncie 12 miesięcy). Jednak nadal znajdują się one na wysokim
poziomie, co rodzi ryzyko presji na wzrost wynagrodzeń. W okresie od ostatniego posiedzenia
Rady pojawiły się niepokojące sygnały świadczące o nasilaniu siężądań płacowych.
Utrzymujący się wysoki wzrost cen produkcji sprzedanej przemysłu (8,7%) wynikał głównie
ze wzrostu cen uzyskiwanych w kraju, gdyż umocnienie złotego oddziaływało hamująco na wzrost
cen uzyskiwanych w eksporcie. Ze względu na bardzo wysoki poziom wykorzystania mocy
produkcyjnych w przetwórstwie, wciąż wysokie oczekiwania inflacyjne i ożywienie popytu
krajowego, ryzyko przenoszenia efektów kosztowych na wzrost cen towarów i usług
konsumpcyjnych jest znaczące.
Informacje, które napłynęły od ostatniego posiedzenia RPP potwierdzają oczekiwania z
sierpniowego Raportu o inflacji, według których w najbliższych dwóch latach tempo wzrostu PKB
wyniesie 4,5%-5,5%. Począwszy od 2005 r. eksport netto przestanie być czynnikiem
zwiększającym tempo wzrostu gospodarczego, a rolę tę przejmie popyt wewn
ętrzny, a przede
wszystkim inwestycyjny.
Oczekiwanemu obniżeniu inflacji od drugiej połowy 2005 r. powinno sprzyjać wygaśnięcie
niekorzystnych wstrząsów podażowych oraz niektórych efektów cenowych związanych z
przystąpieniem Polski do Unii Europejskiej. Obniżenie inflacji w warunkach wysokiego wzrostu
gospodarczego będzie w znacznym stopniu uwarunkowane kształtowaniem się oczekiwań
inflacyjnych oraz ich wpływem na płace i ceny. Ponadto, jeśli obserwowana obecnie aprecjacja
złotego będzie miała charakter trwały, wzrośnie prawdopodobieństwo obniżenia się inflacji w
stosunku do ścieżki przedstawionej w sierpniowej projekcji. Jednak ze względu na różnorodność
czynników wpływających na kurs złotego i związaną z tym jego dużą zmienność, oceny wpływu
obecnej aprecjacji złotego na przyszłą inflację obarczone są znaczną niepewnością.
Obecny umiarkowany wzrost płac, przy wciąż relatywnie wysokiej dynamice wydajności
pracy, oraz opóźnienie - według danych GUS - ożywienia inwestycyjnego w stosunku do tego, co
oczekiwano w sierpniu, w pewnym \- chociaż ograniczonym - stopniu wpłyną na szybsze niż
zakładano obniżenie inflacji w horyzoncie projekcji.
Następne posiedzenie Rady odbędzie się w dniach 26 – 27 października 2004 r..
