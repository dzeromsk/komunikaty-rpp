Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 20 grudnia 2006 r.
INFORMACJA PO POSIEDZENIU RADY POLITYKI PIENIĘŻNEJ
w dniach 19-20 grudnia 2006 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,00% w skali rocznej;
• stopa lombardowa 5,50% w skali rocznej;
• stopa depozytowa 2,50% w skali rocznej;
• stopa redyskonta weksli 4,25% w skali rocznej.
==================================================================
Od posiedzenia Rady w listopadzie br. nie zmieniły się prognozy wzrostu gospodarczego i
inflacji w strefie euro na lata 2006-2007. W Stanach Zjednoczonych obniżono nieznacznie
prognozy wzrostu gospodarczego na 2007 r. oraz prognozy inflacji na lata 2006-2007. W
listopadzie wzrosła roczna inflacja zarówno w strefie euro (z 1,6% w październiku do 1,9%), jak i
Stanach Zjednoczonych (z 1,3% r/r do 2,0% r/r).Od listopadowego posiedzenia Rady wzrosła
bieżąca cena ropy naftowej o 4,6 USD (j. 7,9%), natomiast nie zmieniła się prognozowana na lata
2007-2008 cena tego surowca (według analityków ankietowanych przez agencję Reuters).
Dane GUS o PKB w III kw. potwierdziły, że polska gospodarka znajduje się w fazie silnego
i utrwalającego się ożywienia, które obejmuje wszystkie sektory gospodarki. Wzrost realnego PKB
w III kw. br. wyniósł 5,8% r/r i był wyższy niż w projekcji i wyższy niż oczekiwania zewnętrzne.
Wyższy od projekcji okazał się wzrost spożycia indywidualnego, który wyniósł 5,5% r/r (wobec
4,9% r/r w II kw. br.) i był najwyższy od IV kw. 1999 r. Wyższy od projekcji okazał się także
wzrost nakładów brutto na środki trwałe, który przyspieszył do 19,8% r/r (z 14,8% r/r w II kw. br.) i
był najwyższy od IV kw. 1997 r. Wzrost spożycia publicznego (o 1,1% r/r) był zgodny z
oczekiwaniami z projekcji, natomiast wkład eksportu netto do wzrostu PKB (-0,3 pkt. proc.) okazał
się mniej ujemny niż w projekcji.
Dane GUS za październik-listopad br. dotyczące produkcji przemysłowej i produkcji
budowlano-montażowej wskazują na utrzymywanie się wysokiego poziomu aktywności
gospodarczej. Wzrost produkcji przemysłowej w listopadzie br. był zgodny z oczekiwaniami
analityków NBP i poniżej oczekiwań ośrodków zewnętrznych. Wyniósł on 11,7% r/r (wobec 14,8%
r/r w październiku). Po wyeliminowaniu czynników sezonowych wzrost produkcji przemysłowej
wyniósł 10,2% r/r (wobec 12,5% r/r w październiku). Zgodnie z oczekiwaniami analityków NBP
utrzymał się wysoki wzrost produkcji budowlano-montażowej (23,4% r/r wobec 28,6% r/r w
październiku, a po wyeliminowaniu czynników sezonowych – 25,0% r/r wobec 28,2% r/r).
Według wstępnych danych o czynnikach kreacji pieniądza dostępnych do 20 grudnia tempo
wzrostu kredytu dla sektora prywatnego w listopadzie br. wyniosło 22,7% r/r. Od połowy 2005 r.
utrzymuje się wysokie tempo wzrostu kredytów dla gospodarstw domowych, które w listopadzie
przyspieszyło do 31,4% r/r (wobec 30,1% w październiku i 13,3% w grudniu 2004 r., kiedy było
ono najniższe w ciągu ostatnich dwóch lat). Od II kw. 2006 r. obserwuje się przyspieszenie wzrostu
kredytów dla przedsiębiorstw, który w listopadzie wyniósł 13,1% r/r, a w kwietniu br., kiedy był on
-2 -
najniższy w bieżącym roku, 3,3% r/r. Obserwowany obecnie wzrost kredytów dla przedsiębiorstw,
przy ich dużych środkach własnych związanych z bardzo dobrymi wynikami finansowymi w trzech
kwartałach br., może zapowiadać utrwalenie wysokiej dynamiki inwestycji.
Szybkiemu wzrostowi gospodarczemu towarzyszy dynamicznie rosnący popyt na pracę. Od
grudnia 2004 r. coraz szybciej rośnie zatrudnienie w sektorze przedsiębiorstw – w listopadzie br.
wzrost zatrudnienia w przedsiębiorstwach wyniósł 3,8% r/r wobec 3,6% r/r w październiku i był
najwyższy od początku lat 90.
Wzrostowi gospodarczemu towarzyszy także wysokie tempo wzrostu wynagrodzeń. W
listopadzie br. wzrost nominalnych płac w przedsiębiorstwach wyniósł 3,1% r/r wobec 4,7% r/r w
październiku. Jednakże według szacunków NBP wzrost płac w przedsiębiorstwach po usunięciu
wpływu przesunięć jednorazowych składników wynagrodzeń w niektórych sekcjach wyniósł 5,7%
r/r w listopadzie wobec 5,6% r/r w październiku. Najnowsze dane o PKB w III kw. w połączeniu z
danymi o wzroście nominalnych wynagrodzeń w gospodarce (5,0% r/r w III kw.) i dynamice liczby
pracujących poza rolnictwem indywidualnym (6,9% r/r w III kw.) potwierdzają
wstępne oceny z
listopada, że dynamika jednostkowych kosztów pracy (poza rolnictwem indywidualnym) w III kw.
wyraźnie przyspieszyła (6,1% r/r wobec 4,5% r/r w II kw. oraz 2,7% w I kw. 2006 r.). Dynamika ta
była nieco wyższa niż szacowano w październikowej projekcji. Niezbędnym warunkiem trwałego
utrzymania wysokiego tempa wzrostu gospodarczego, nie stwarzającego ryzyka dla realizacji celu
inflacyjnego jest wzrost płac nie wyższy niż wzrost wydajności pracy. Wymaga to silnego i
nastawionego na efektywność nadzoru właścicielskiego w przedsiębiorstwach, co na ogół lepiej
realizowane jest w warunkach własności prywatnej. Wymaga to także dyscypliny płac w sektorze
publicznym.
W listopadzie roczne tempo wzrostu cen konsumpcyjnych zwiększyło się do 1,4% z 1,2% w
październiku. Na wzrost rocznego wskaźnika inflacji złożył się przede wszystkim wzrost rocznej
dynamiki cen łączności oraz rekreacji i kultury.
W listopadzie roczne tempo wzrostu cen produkcji sprzedanej przemysłu wyniosło 2,6%
wobec 3,2% w październiku (tj. 0,5% m/m zarówno w październiku jak i listopadzie), przy czym w
przemy
śle przetwórczym wyniosło ono 1,3%. W listopadzie nominalny efektywny kurs złotego był
o 5,6% mocniejszy niż przed rokiem.
Najnowsze dane sygnalizują, że inflacja CPI (r/r) w IV kw. br. będzie niższa niż
wskazywała projekcja październikowa. Inflacja bazowa netto będzie się kształtować na poziomie
zbliżonym do przewidywanego w projekcji. W 2007 r. możliwe jest wystąpienie czynników, które
mogą przejściowo obniżać inflację (CPI) w pewnych okresach.
Analiza perspektyw inflacji sygnalizuje, że utrzymanie inflacji blisko celu inflacyjnego
2,5% w średnim okresie może wymagać zacieśnienia polityki pieniężnej.
Zdaniem Rady obserwowane obecnie wysokie tempo wzrostu gospodarczego stwarza
dogodne warunki dla przeprowadzenia reform powodujących trwałe ograniczenie nierównowagi
finansów publicznych. Rada podtrzymuje przekonanie, że najbardziej korzystna dla Polski byłaby
realizacja strategii gospodarczej nastawionej na stworzenie warunków zapewniających
wprowadzenie euro w najbliższym możliwym terminie. Ograniczenie nierównowagi finansów
publicznych samo w sobie, a także przez stworzenie warunków umożliwiających wprowadzenie
euro, przyczyniłoby się do przyspieszenia długofalowego wzrostu gospodarczego.
Rada podjęła uchwałę w sprawie zatwierdzenia Planu finansowego Narodowego Banku
Polskiego na rok 2007 oraz Uchwałę w sprawie zasad tworzenia i rozwiązywania rezerwy na
pokrycie ryzyka zmian kursu złotego do walut obcych w Narodowym Banku Polskim.
Zgodnie z przyjętym harmonogramem, następne posiedzenie Rady odbędzie się 23 stycznia
2007 r. i będzie poświęcone rozpatrzeniu projektu Raportu o inflacji. Raport zostanie ostatecznie
przyjęty na posiedzeniu w dniach 30-31 stycznia 2007 r.
