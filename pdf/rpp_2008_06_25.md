Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 25 czerwca 2008 r.
INFORMACJA PO POSIEDZENIU RADY POLITYKI PIENIĘŻNEJ
w dniach 24-25 czerwca 2008 r.
Rada postanowiła podwyższyć stopy procentowe NBP o 0,25 pkt. proc. do poziomu:
stopa referencyjna 6,00% w skali rocznej;
stopa lombardowa 7,50% w skali rocznej;
stopa depozytowa 4,50% w skali rocznej;
stopa redyskonta weksli 6,25% w skali rocznej.
Gospodarka Polski znajduje się nadal w okresie silnego wzrostu obejmującego wszystkie jej
sektory. Dane, które napłynęły w ostatnim okresie wskazują jednak, że tempo wzrostu
gospodarczego stopniowo obniża się, co jest zgodne z wcześniejszymi oczekiwaniami.
Jednocześnie informacje o sytuacji na rynku pracy wskazują na utrzymanie się wysokiej dynamiki
zatrudnienia i wynagrodzeń oraz kształtowanie się niekorzystnej relacji między wzrostem
wynagrodzeń i wydajności pracy.
Najnowsze informacje dotyczące gospodarki Stanów Zjednoczonych sygnalizują, że skala
spowolnienia aktywności w tej gospodarce może być mniejsza niż wcześniej oczekiwano, jednak
może ono trwać dłużej. Utrzymuje się też niepewność co do skali obniżenia dynamiki wzrostu
gospodarczego w strefie euro, a także jego wpływu na gospodarkę polską. W ostatnich miesiącach
silnie wzrosły ceny ropy naftowej na rynkach światowych. Jednocześnie w wielu krajach
obserwowany był wzrost zarówno bieżącej, jak i prognozowanej inflacji.
W maju roczne tempo wzrostu cen konsumpcyjnych w Polsce wzros
ło do 4,4%, pozostając
powyżej celu inflacyjnego NBP, który wynosi 2,5%, a także powyżej górnej granicy odchyleń od
celu, określonej na poziomie 3,5%. Wzrost inflacji wynikał przede wszystkim z silnego wzrostu cen
regulowanych (cen gazu oraz energii elektrycznej), a także ze wzrostu cen żywności i paliw. Rada
podtrzymuje ocenę, że w najbliższych miesiącach inflacja pozostanie powyżej górnej granicy
odchyleń od celu inflacyjnego, co w decydującym stopniu będzie rezultatem podwyżek cen
regulowanych oraz wysokiej rocznej dynamiki cen żywności i paliw.
Rada zapoznała się z przygotowaną przez Instytut Ekonomiczny NBP projekcją inflacji i
PKB z nowej wersji modelu ECMOD (NECMOD), stanowiącą jedną z przesłanek, na podstawie
których Rada podejmuje decyzje w sprawie stóp procentowych NBP. Prognozowane w czerwcowej
projekcji roczne tempo wzrostu cen konsumpcyjnych jest do 2009 r. wyższe od oczekiwanego w
lutowej projekcji, natomiast w 2010 r. jest niższe od przewidywanego w lutowej projekcji. Przy
założeniu niezmienionych stóp procentowych z 50-procentowym prawdopodobieństwem
prognozowana inflacja znajdzie się w przedziale 3,8-4,7% w 2008 r. (wobec 3,6-4,7% w projekcji
lutowej), 2,5-5,8% w 2009 r. (wobec 2,6-4,9%) oraz 0,1-5,7% w 2010 r. (wobec 2,1-4,8%).
Zgodnie z czerwcową projekcją z modelu NECMOD, roczne tempo wzrostu PKB znajdzie
się z 50-procentowym prawdopodobieństwem w przedziale 4,3-5,5% w 2008 r. (wobec 4,4-5,8% w
projekcji lutowej), 3,4-6,2% w 2009 r. (wobec 3,5-6,1%) oraz 3,8-6,8% w 2010 r. (wobec 3,6-
6,9%).
-2 -
W ocenie Rady, w najbliższych kwartałach prawdopodobne jest utrzymanie się presji
płacowej i w konsekwencji presji inflacyjnej mimo spodziewanego stopniowego obniżania tempa
wzrostu gospodarczego. Podwyższona inflacja będzie wynikała w dużej części ze wzrostu cen
regulowanych, a także z obserwowanego w gospodarce światowej i oddziałującego na polski rynek
wzrostu cen żywności i paliw. Utrzymywanie się podwyższonej inflacji rodzi ryzyko utrwalenia się
oczekiwań inflacyjnych na podwyższonym poziomie, a w konsekwencji wzrost ryzyka wystąpienia
tzw. efektów drugiej rundy. Ponadto wzrost cen nośników energii i żywności może stopniowo
przenosić się na inne ceny, w szczególności ceny niektórych usług.
W średnim okresie presja inflacyjna może być ograniczana przez nadal dobrą sytuację
finansową przedsiębiorstw oraz wciąż wysoką dynamikę inwestycji oddziałującą w kierunku
wzrostu wydajności. Do ograniczania tej presji może się także przyczyniać spowolnienie wzrostu w
gospodarce światowej, a w konsekwencji także w gospodarce polskiej. Presja inflacyjna może być
nadal osłabiana przez procesy globalizacji, chociaż ich łączny efekt będzie prawdopodobnie słabszy
niż dotychczas. W kierunku obniżenia inflacji będą również oddziaływać dokonane dotychczas
podwyżki stóp procentowych NBP oraz obserwowana w ostatnich kwartałach aprecjacja złotego.
Uwzględniając powyższe czynniki i biorąc pod uwagę wyniki czerwcowej projekcji inflacji
oraz dążąc do obniżenia inflacji do poziomu celu inflacyjnego w średnim okresie, Rada podjęła
decyzję o podwyższeniu stóp procentowych NBP.
Rada będzie bacznie obserwować dynamikę i strukturę wzrostu popytu krajowego, relację
pomiędzy tempem wzrostu wynagrodzeń i wydajności pracy w sektorze przedsiębiorstw oraz
wzrost płac w sektorze finansów publicznych, stopień ekspansywności polityki fiskalnej, poziom
kursu złotego, kształtowanie się bilansu obrotów bieżących oraz oddziaływanie procesów
globalizacyjnych na gospodarkę, w tym na ceny żywności. Rada będzie również analizować zmiany
w otoczeniu polskiej gospodarki i ich wpływ na perspektywy wzrostu gospodarczego i inflacji w
Polsce.
Rada przyjęła Raport o Inflacji – Czerwiec 2008.
