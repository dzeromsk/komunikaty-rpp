Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 28 maja 2008 r.
INFORMACJA PO POSIEDZENIU RADY POLITYKI PIENIĘŻNEJ
w dniach 27-28 maja 2008 r.
Rada postanowiła utrzymać stopy procentowe NBP na niezmienionym poziomie:
stopa referencyjna 5,75% w skali rocznej;
stopa lombardowa 7,25% w skali rocznej;
stopa depozytowa 4,25% w skali rocznej;
stopa redyskonta weksli 6,00% w skali rocznej.
===================================================================
Gospodarka Polski znajduje się nadal w okresie silnego wzrostu obejmującego wszystkie jej
sektory. Dane makroekonomiczne, które napłynęły od ostatniego posiedzenia Rady wskazują, że
tempo wzrostu gospodarczego utrzymuje się na wysokim poziomie, choć w kolejnych kwartałach
może ono ulec pewnemu obniżeniu. Najnowsze informacje dotyczące gospodarki Stanów
Zjednoczonych potwierdzają wcześniejsze sygnały o znaczącym spowolnieniu aktywności w tej
gospodarce. Utrzymuje się także niepewność co do skali obniżenia dynamiki wzrostu
gospodarczego w strefie euro, a także jego wpływu na gospodarkę polską.
W kwietniu roczne tempo wzrostu cen konsumpcyjnych w Polsce obniżyło się do 4,0%,
pozostając jednak powyżej celu inflacyjnego NBP, który wynosi 2,5%, a także powyżej górnej
granicy odchyleń od celu, określonej na poziomie 3,5%. Podwyższona inflacja wynika w dużej
mierze z oddziaływania czynników pozostających poza wpływem krajowej polityki pieniężnej, w
szczególności z silnego wzrostu cen żywności i paliw na rynkach światowych, a także podwyżek
cen regulowanych. Rada podtrzymuje ocenę, że w najbliższym okresie ze względu na
oddziaływanie tych czynników inflacja pozostanie powyżej górnej granicy odchyleń od celu
inflacyjnego.
W ocenie Rady najnowsze dane makroekonomiczne sygnalizują, że w I poł. 2008 r. tempo
wzrostu gospodarczego będzie prawdopodobnie nadal wyższe od tempa wzrostu potencjalnego
PKB. Ostatnie informacje o sytuacji na rynku pracy wskazują na utrzymanie się wysokiej dynamiki
zatrudnienia i wynagrodzeń oraz kształtowanie się niekorzystnej relacji między wzrostem
wynagrodzeń i wydajności pracy. Prawdopodobne jest utrzymanie się presji płacowej i w
konsekwencji presji inflacyjnej. Podwyższona inflacja w nadchodzących miesiącach będzie
wynikała w dużej części ze wzrostu cen regulowanych, a także z obserwowanego w gospodarce
światowej i oddziałującego na polski rynek wzrostu cen żywności i paliw. Rodzi to ryzyko
utrzymania się oczekiwań inflacyjnych na podwyższonym poziomie, a w konsekwencji ryzyko
wystąpienia tzw. efektów drugiej rundy. Ponadto wzrost cen nośników energii i żywności może
stopniowo przenosić się na inne ceny, w szczególności ceny niektórych usług.
W średnim okresie presja inflacyjna może być ograniczana przez nadal dobrą sytuację
finansową przedsiębiorstw oraz wysoką dynamikę inwestycji oddziałującą w kierunku wzrostu
wydajności. Do ograniczania tej presji mogą się także przyczyniać procesy globalizacji i
towarzyszący im wzrost konkurencji na rynku dóbr i usług podlegających wymianie
międzynarodowej, a także spowolnienie wzrostu w gospodarce światowej, a w konsekwencji także
w gospodarce polskiej. W kierunku obniżenia inflacji powinny również oddziaływać dokonane
-2 -
dotychczas podwyżki stóp procentowych NBP oraz obserwowana w ostatnich kwartałach aprecjacja
złotego.
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego jest nadal wyższe niż prawdopodobieństwo, że inflacja będzie niższa od celu.
Rada nie wyklucza przy tym, że obniżenie inflacji do celu inflacyjnego w średnim okresie będzie
wymagało dalszego zacieśnienia polityki pieniężnej. Wobec utrzymującej się niepewności co do
perspektyw wzrostu gospodarki światowej, a także gospodarki polskiej Rada uznała, że pełniejsza
ocena perspektyw inflacji będzie możliwa po analizie danych napływających w nadchodzącym
okresie oraz po zapoznaniu się z czerwcową projekcją inflacji. Rada będzie dążyć do obniżenia
inflacji do poziomu celu inflacyjnego w średnim okresie.
Rada będzie bacznie obserwować dynamikę i strukturę wzrostu popytu krajowego, relację
pomiędzy tempem wzrostu wynagrodzeń i wydajności pracy w sektorze przedsiębiorstw oraz
wzrost płac w sektorze finansów publicznych, stopień ekspansywności polityki fiskalnej, poziom
kursu złotego, kształtowanie się bilansu obrotów bieżących oraz oddziaływanie procesów
globalizacyjnych na gospodarkę, w tym na ceny żywności. Rada będzie również analizować zmiany
w otoczeniu polskiej gospodarki i ich wpływ na perspektywy wzrostu gospodarczego i inflacji w
Polsce.
Rada zatwierdziła Sprawozdanie z działalności Narodowego Banku Polskiego
w 2007 r.
Na posiedzeniu w dniu 21 maja 2008 r. Rada przyjęła Sprawozdanie z wykonania założeń
polityki pieniężnej na rok 2007.
