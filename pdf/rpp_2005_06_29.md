Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 29 czerwca 2005 r.
INFORMACJA PO POSIEDZENIU RADY POLITYKI PIENIĘŻNEJ
w dniach 28-29 czerwca 2005 r.
Rada postanowiła obniżyć stopy procentowe NBP o 0,5 pkt. proc. do poziomu:
• stopa referencyjna 5,0% w skali rocznej;
• stopa lombardowa 6,5% w skali rocznej;
• stopa depozytowa 3,5% w skali rocznej;
• stopa redyskonta weksli 5,5% w skali rocznej
oraz zmienić nastawienie w polityce pieniężnej na łagodne.
==================================================================
Od ostatniego posiedzenia Rady zaobserwowano następujące tendencje w otoczeniu
zewnętrznym polskiej gospodarki. Perspektywy wzrostu gospodarczego w Stanach Zjednoczonych
są nadal korzystne, co wynika głównie z utrzymywania się silnego wzrostu popytu
konsumpcyjnego. W strefie euro utrzymuje się natomiast stagnacja w handlu detalicznym oraz
pogarszają się oceny koniunktury konsumenckiej. Prognozy, jakie napłynęły od ostatniego
posiedzenia, sygnalizują obniżenie przewidywanego tempa wzrostu gospodarczego w strefie euro w
latach 2005 i 2006. Większość z tych prognoz wskazuje także na niższą niż dotychczas oczekiwano
inflację w strefie euro. Wzrost cen ropy, jaki nastąpił od ostatniego posiedzenia Rady, zwiększył
prawdopodobieństwo, że wysokie ceny ropy naftowej utrzymają się dłużej niż poprzednio
zakładano.
Według szacunków GUS roczne tempo wzrostu PKB w I kw. br. wyniosło 2,1%, tj.
znacznie mniej niż prognozowano w majowym Raporcie o inflacji i mniej niż wskazywała
zdecydowana większość innych prognoz. Na niższą od oczekiwań dynamikę wzrostu
gospodarczego złożyły się wolniejszy niż prognozowano wzrost konsumpcji prywatnej oraz
zaskakujące obniżenie dynamiki nakładów brutto na środki trwałe. Równocześnie, w maju br.
zanotowano mniejszy od oczekiwań wzrost produkcji przemysłowej (0,9% r/r).Utrzymuje się
natomiast trwające od połowy 2004 r. wyraźne ożywienie w budownictwie. Oceny klimatu
gospodarczego sygnalizowane w czerwcu br. przez przedsiębiorstwa w badaniach koniunktury
GUS kształtują się na poziomie zbliżonym do maja br. W świetle dostępnych danych GUS wzrost
PKB w II kw. br. prawdopodobnie nie uległ istotnemu przyspieszeniu.
Dane ekonomiczne, które napłynęły od publikacji majowego Raportu wskazują, że tempo
wzrostu gospodarczego w 2005 r. może być istotnie niższe niż oczekiwano. Obserwowane
spowolnienie wzrostu gospodarczego ma prawdopodobnie charakter przejściowy. Trudno jest
jednak obecnie ocenić, jak długo potrwa okres niższego wzrostu. Dane napływające w najbliższych
miesiącach powinny umożliwić lepszą ocenę skali oczekiwanej poprawy aktywności gospodarczej i
w konsekwencji określić, jaka powinna być skala i okres dostosowania w polityce pieniężnej.
-2 -
Dostępne dane sygnalizują stopniową poprawę sytuacji na rynku pracy.W maju br.
zatrudnienie w sektorze przedsiębiorstw było wyższe o 1,6% r/r, a stopa bezrobocia obniżyła się do
18,3%, tj. o 1,2 pkt. proc. r/r. Ponadto według Badań Aktywności Ekonomicznej Ludności w I kw.
br. liczba pracujących w gospodarce wzrosła o 2,2% r/r. Potwierdza to obserwowaną od 2003 r.
tendencję wzrostu liczby pracujących.
Stopniowej poprawie sytuacji na rynku pracy towarzyszy umiarkowana dynamika płac. W
maju br. tempo wzrostu nominalnych wynagrodzeń w sektorze przedsiębiorstw wyniosło 3,0% r/r
(realnie o 0,5% r/r). Po rocznym okresie spadku, od trzech miesięcy obserwowany jest wzrost
realnego funduszu wynagrodzeń w sektorze przedsiębiorstw na skutek wzrostu zatrudnienia i
obniżania się inflacji.
W maju br. roczne tempo wzrostu cen konsumpcyjnych obniżyło się do 2,5% wobec 3,0% w
poprzednim miesiącu.Ten spadek inflacji był oczekiwany i można się spodziewać, że w
najbliższych miesiącach inflacja znajdzie się
poniżej poziomu celu inflacyjnego 2,5%.Istotnie
obniżyły się również wszystkie wskaźniki inflacji bazowej (inflacja netto wyniosła 1,5% r/r wobec
2,3% w kwietniu br.). Ponadto w czerwcu br. obniżyły się oczekiwania inflacyjne gospodarstw
domowych (do 2,6% z 2,9% w maju br.).Utrzymuje się zapoczątkowana w ubiegłym roku
tendencja do szybkiego spadku dynamiki cen produkcji sprzedanej przemysłu. W maju roczna
dynamika tych cen była ujemna i wyniosła -0,5% (wobec 0,9% w kwietniu br.).
Kształtowanie się kursu złotego w czerwcu br. było generalnie zbieżneze ścieżką kursu
walutowego uwzględnioną w majowym Raporcie o inflacji. Na kształtowanie się kursu walutowego
może wpłynąć sytuacja na międzynarodowych rynkach finansowych i niepewność związana z
okresem przedwyborczym.
U podstaw decyzji Rady o obniżeniu stóp procentowych legła ocena, że bilans ryzyk dla
przyszłej inflacji uległ
zmianie w kierunku niższej inflacji.
Rada podtrzymuje przekonanie wyrażone w Strategii polityki pieniężnej po 2003 r. oraz w
Założeniach polityki pieniężnej na 2005 r., że najbardziej korzystne dla Polski byłoby przyjęcie
strategii gospodarczej nastawionej na stworzenie warunków zapewniających wprowadzenie euro w
najbliższym możliwym terminie. Warunkiem koniecznym przystąpienia do strefy euro jest
przeprowadzenie reform finansów publicznych prowadzących do spełnienia fiskalnych kryteriów
konwergencji. Natomiast zgłaszane w ostatnich miesiącach liczne propozycje legislacyjne mogą
powodować wzrost deficytu sektora finansów publicznych, a w konsekwencji odsunięcie momentu
spełnienia kryteriów członkostwa w strefie euro.
Następne posiedzenie Rady odbędzie się w dniach 26-27 lipca 2005 r.
