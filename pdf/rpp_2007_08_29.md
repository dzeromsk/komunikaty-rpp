Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 29 sierpnia 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 28-29 sierpnia 2007 r.
Rada postanowiła podwyższyć stopy procentowe NBP o 0,25 pkt. proc. do poziomu:
• stopa referencyjna 4,75% w skali rocznej;
• stopa lombardowa 6,25% w skali rocznej;
• stopa depozytowa 3,25% w skali rocznej;
• stopa redyskonta weksli 5,00% w skali rocznej.
==================================================================
Gospodarka Polski znajduje się nadal w okresie silnego wzrostu obejmującego wszystkie jej
sektory. Dane, które napłynęły od czasu ostatniego posiedzenia, potwierdzają wcześniejsze oceny,
że wysoki poziom aktywności gospodarczej powinien utrzymać się przynajmniej przez kilka
najbliższych kwartałów. Utrzymaniu szybkiego wzrostu gospodarczego w Polsce powinna sprzyjać
nadal wysoka aktywność w gospodarce światowej, w tym w strefie euro. Od ostatniego posiedzenia
Rady wystąpiły jednak zaburzenia na międzynarodowych rynkach finansowych oraz wzrosło
ryzyko silniejszego niż wcześniej oczekiwano osłabienia aktywności w gospodarce Stanów
Zjednoczonych, a w konsekwencji także w strefie euro.
W lipcu roczne tempo wzrostu cen konsumpcyjnych w Polsce wyniosło 2,3%, a więc
kolejny miesiąc było bliskie celowi inflacyjnemu NBP, który wynosi 2,5%. Rada ocenia, że w III
kw. 2007 r. inflacja może ulec przejściowemu obniżeniu w stosunku do II kw.
W ocenie Rady, w najbliższych kwartałach tempo wzrostu gospodarczego będzie
najprawdopodobniej nadal wyższe od tempa wzrostu potencjalnego PKB. Najnowsze informacje o
sytuacji na rynku pracy wskazują na utrzymanie się wysokiej dynamiki wynagrodzeń oraz głębsze
niż wcześniej szacowano pogorszenie relacji między wzrostem wynagrodzeń i wydajności pracy.
Możliwe jest dalsze narastanie presji płacowej i w konsekwencji presji inflacyjnej. Podjęte w
ostatnim okresie decyzje zmniejszające dochody i zwiększające wydatki sektora finansów
publicznych mogą prowadzić do pogorszenia równowagi finansów publicznych, co w średnim
okresie może skutkować dodatkową presją inflacyjną.
W średnim okresie wzrost inflacji może być ograniczany przez utrzymującą się bardzo
dobrą sytuację finansową przedsiębiorstw oraz wysoką dynamikę inwestycji, które oddziałują w
kierunku wzrostu wydajności. Wzrost inflacji może być także ograniczany przez niską dynamikę
cen zewnętrznych związaną z polityką pieniężną prowadzoną przez najważniejsze banki centralne
oraz z procesem globalizacji i towarzyszącym mu wzrostem konkurencji na rynku dóbr i usług
podlegających wymianie międzynarodowej. Rada uznała jednak siłę oddziaływania tych czynników
za niewystarczającą do utrzymania inflacji na poziomie celu w horyzoncie oddziaływania polityki
pieniężnej. W związku z tym Rada oceniła prawdopodobieństwo ukształtowania się inflacji w
średnim okresie powyżej celu inflacyjnego za wyższe niż prawdopodobieństwo, że inflacja będzie
niższa od celu i podjęła decyzję o podwyżce stóp procentowych NBP.
-2 -
W najbliższych miesiącach Rada będzie bacznie obserwować dynamikę i strukturę wzrostu
popytu krajowego, w tym stopień ekspansywności polityki fiskalnej, relację pomiędzy tempem
wzrostu wynagrodzeń i wydajności pracy, poziom kursu złotego oraz oddziaływanie procesów
globalizacyjnych na gospodarkę, a także rozwój sytuacji na międzynarodowych rynkach
finansowych.
