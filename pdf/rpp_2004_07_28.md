Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 28 lipca 2004 r.
INFORMACJA PO POSIEDZENIU RADY POLITYKI PIENIĘŻNEJ
w dniach 27-28 lipca 2004 r.
Roczna inflacja wzrosła w czerwcu br. do 4,4% – znacznie przekraczając górną granicę przyjętych
przez RPP odchyleń od celu inflacyjnego. Utrzymał się wysoki wzrost cen produkcji sprzedanej
przemysłu (9,2%). Silnie wzrosły także wszystkie miary inflacji bazowej z poziomu 2,0%-3,7% w
maju br. do 2,3%-4,5% w czerwcu br.
Przyspieszenie inflacji wynika przede wszystkim ze wzrostu cen paliw i żywności, ze wzrostu
stawek podatków pośrednich i z innych czynników związanych z wejściem Polski do UE, w tym ze
zwiększenia popytu zagranicznego na polskążywność. Wzrostowi wszystkich miar inflacji w
ostatnich miesiącach towarzyszy znaczący wzrost oczekiwań inflacyjnych gospodarstw domowych,
przedsiębiorców i handlowców. Szczególnie niepokojący jest silny wzrost oczekiwań inflacyjnych
gospodarstw domowych, który nastąpił jeszcze przed opublikowaniem danych o inflacji za
czerwiec br.
Dane o aktywności gospodarczej w czerwcu potwierdzają wysokie tempo wzrostu gospodarczego.
Lipcowe badania koniunktury GUS wskazują na wzrost optymizmu w przemyśle i budownictwie,
duże przedsiębiorstwa i eksporterzy sygnalizują wzrost inwestycji. Również badania kondycji
przedsiębiorstw przeprowadzone przez NBP w lipcu br. potwierdzają rosnący trend aktywności
inwestycyjnej. Ponadto po raz pierwszy od 1998 r. odsetek przedsiębiorstw planujących wzrost
zatrudnienia przewyższył odsetek podmiotów zamierzających dokonać redukcji. Pojawiły się
również sygnały świadczące o większych planowanych zagranicznych inwestycjach bezpośrednich
w Polsce, co w połączeniu z uruchomieniem środków z unijnych funduszy strukturalnych i
Funduszu Spójności powinno przyczynić się do utrzymania wysokiego tempa wzrostu
gospodarczego.
Znaczący wzrost oczekiwań inflacyjnych połączony z rosnącym prawdopodobieństwem
utrzymania się wysokiego tempa wzrostu gospodarczego zwiększa ryzyko utrwalenia się
podwyższonej inflacji. Istotne znaczenie w kształtowaniu się przyszłej inflacji będzie miała
dynamika wynagrodzeń w gospodarce. Mimo, że do tej pory wzrost wynagrodzeń pozostawał na
umiarkowanym poziomie, pojawiają się sygnały świadczące o nasilaniu siężądań płacowych, co
może prowadzić do szybszego wzrostu wynagrodzeń w przyszłości.
Dążąc do tego, aby wzrost inflacji powyżej górnej granicy dopuszczalnych odchyleń od celu
inflacyjnego miał charakter przejściowy i aby, po wygaśnięciu czynników przejściowych, inflacja
powróciła do poziomu zgodnego z celem inflacyjnym RPP (2,5%), Rada postanowiła podwyższyć
stopy procentowe NBP o 0,25 pkt. proc. do poziomu:
•stopa referencyjna 6,0% w skali rocznej;
•stopa lombardowa 7,5% w skali rocznej;
•stopa depozytowa 4,5% w skali rocznej;
•stopa redyskonta weksli 6,5% w skali rocznej.
Rada utrzymuje restrykcyjne nastawienie w polityce pieniężnej. Uchwały RPP wchodzą w
życie 29 lipca 2004 roku.
-2 -
I.Czynniki sprzyjające niskiej inflacji:
•Obniżyła się dynamika kredytu dla przedsiębiorstw; jej roczne tempo wyniosło w czerwcu
br. –2,8% wobec –2,3% w maju 2004 r. Popyt przedsiębiorstw na kredyt może być
ograniczany przez wysoki poziom własnych środków finansowych pozostających w ich
dyspozycji; w czerwcu br. przedsiębiorstwa zwiększyły stan swych depozytów w systemie
bankowym o prawie 4 mld zł.
•Utrzymuje się wysoki wzrost wydajności pracy; w przemyśle ogółem wzrosła ona w
czerwcu br. w ujęciu rocznym o 15,9 % (w maju br. 12,8%), a w przetwórstwie
przemysłowym o 17,2% (w maju br. o 14%).
•Utrzymuje się wysoki poziom bezrobocia, który w świetle ostatnich danych nadal ogranicza
dynamikę płac.
•W ostatnich dwóch miesiącach nastąpiło znaczące umocnienie kursu złotego, które o ile
utrwali się – będzie oddziaływać w kierunku ograniczenia inflacji.
II. Czynniki rodzące ryzyko wzrostu inflacji:
•Od początku roku wzrastają oczekiwania inflacyjne gospodarstw domowych. Oczekiwana
przez osoby prywatne stopa inflacji w horyzoncie 12 -tu miesięcy, mimo poprawy struktury
oczekiwań, wzrosła w lipcu br. do 4% tj. o 1,3 pkt. proc. więcej niż w czerwcu br. ze
względu na wzrost stopy inflacji bieżącej.
Istotnie wzrosła niepewność prognoz analityków bankowych we wszystkich horyzontach
czasowych. Prognozy inflacji w horyzoncie 11-tu miesięcy wzrosły o 0,1 pkt. proc. (2,8%),
prognoza średniorocznej inflacji w 2005 r. wzrosła o 0,4 pkt. proc. (3,2%), a najsilniej
wzrosły prognozy w krótkim horyzoncie czasowym – analitycy prognozowali, że stopa
inflacji rocznej na koniec 2004 r. wyniesie 4,0% tj. o 1 pkt. proc. więcej niż w poprzednim
miesiącu. Oba badania przeprowadzono w czasie, gdy nie była jeszcze znana wielkości
inflacji za czerwiec br.
Również ankietowane przez NBP przedsiębiorstwa już drugi kwartał z rzędu znacznie
podwyższają swoje prognozy wzrostu cen w gospodarce (CPI i PPI); w ciągu II kwartału
prognozy wskaźnika CPI wzrosły o 0,7 pkt. proc.
Następuje także dalszy wzrost oczekiwań podwyżek cen w handlu detalicznym. W
badaniach GUS handlowcy sygnalizują dalsze podwyżki cen towarów, w tym dalsze
podwyżki cen żywności.
•W ujęciu rocznym inflacja cen producenta wyniosła w czerwcu br. 9,2% wobec 9,6% w
maju br. Ceny produkcji od początku roku kształtują się głównie pod wpływem cen ropy
naftowej i metali. Rośnie inflacja cen producenta w sprzedaży na kraj.
•Czerwiec 2004 r. był kolejnym miesiącem wysokiej dynamiki produkcji sprzedanej
przemysłu. Produkcja przemysłu ogółem wzrosła w ujęciu rocznym o 15,7%, w tym
przemysłu przetwórczego o 17,8%. Dane te potwierdzają utrwalanie się wzrostu
gospodarczego.
Na utrzymywanie się tendencji wzrostowych w gospodarce wskazują także lipcowe badanie
koniunktury GUS. Ocena klimatu koniunktury w przetwórstwie przemysłowym poprawiła
się w porównaniu z poprzednim miesiącem i uwzględniając wahania sezonowe była
najwyższa w całym badanym okresie tj. od 1992 r. Nastąpiła również poprawa ocen klimatu
koniunktury w budownictwie.
Badania NBP wskazują, że w III kwartale br. tempo wzrostu będzie nieco wolniejsze niż w
II kwartale br., lecz nadal będzie utrzymywać się wysoka koniunktura. Duże
przedsiębiorstwa i eksporterzy sygnalizują wzrost inwestycji. Przedsiębiorcy oferujący
swoje produkty i usługi wyłącznie w kraju przewidują dalszy wzrost nowych zamówień.
Impulsem dla inwestycji, ale też zwiększającym presję inflacyjną, może stać się wciąż
-3 -
rosnący poziom wykorzystania mocy produkcyjnych, który pod koniec II kwartału osiągnął
najwyższy poziom w historii badań ankietowych – 80,7%. Wg wstępnych szacunków NBP
wzrost PKB w II kwartale br. wyniesie ok. 6,0%.
•Polityka pieniężna jest prowadzona przy luźnej polityce fiskalnej i braku jasnych
perspektyw co do skali reform, które doprowadziłyby do uzdrowienia finansów publicznych
i do ograniczenia deficytu sektora finansów publicznych w przyszłości.
•Utrzymują się wysokie ceny ropy naftowej, a prognozowane ceny tego surowca zostały
ponownie podwyższone. Aktualne prognozy średniorocznej ceny ropy w 2004 r. zostały
podwyższone o 0,6 USD/b w porównaniu z prognozą z czerwca 2004 r. Od września 2003 r.
do lipca 2004 r. prognozowane ceny wzrosły z 26,0 USD/b do 34,9 USD/b.
•Ceny żywności wzrosły w czerwcu br. o 2,7%, a w ujęciu rocznym inflacja cen żywności
wyniosła 8,1%. W I połowie lipca br. ceny żywności nie zmieniły się w porównaniu do I
połowy czerwca br. Ocenia się, że sezonowy spadek cen będzie ograniczany przez
wzmożony i utrzymujący się popyt zagraniczny na polskie produkty żywnościowe.
Następne posiedzenie Rady odbędzie się w dn. 24-25 sierpnia 2004 r.
