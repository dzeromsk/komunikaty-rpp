Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 24 czerwca 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 23-24 czerwca 2009 r.
Rada postanowiła obniżyć stopy procentowe NBP o 0,25 pkt. proc. do poziomu:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej.
W I kw. 2009 r. PKB obniżył się w większości krajów Unii Europejskiej i innych gospodarkach
rozwiniętych, co wskazuje, że gospodarka światowa znajduje się w recesji. W ostatnim okresie
pojawiły się jednak sygnały wskazujące na możliwość stopniowego wyhamowania tendencji
recesyjnych. Pewnej poprawie uległa także sytuacja na światowych rynkach finansowych. Mimo
mniej pesymistycznych nastrojów podmiotów gospodarczych, nadal obniżano prognozy wzrostu
gospodarczego dla większości krajów Europy Środkowo-Wschodniej.
W największych gospodarkach nastąpiło silne wyhamowanie dynamiki cen, do czego przyczyniło
się znaczące spowolnienie światowego wzrostu gospodarczego oraz towarzyszący mu spadek cen
surowców. Jednocześnie w ostatnim okresie ponownie wzrosły ceny surowców na rynkach
światowych.
Recesja w gospodarce światowej przyczynia się do znacznego osłabienia aktywności w Polsce. W I
kw. 2009 r. wzrost PKB obniżył się do 0,8% r/r, tj. nieco silniej niż oczekiwano w lutowej projekcji
NBP. W tym kwartale utrzymał się wzrost konsumpcji, a takż
e niewielki wzrost inwestycji przy
jednoczesnym silnym spadku zapasów. Znacząco zmniejszył się eksport, jednak ze względu na
osłabienie kursu złotego i wynikającą stąd poprawę konkurencyjności polskich produktów, a także
obniżenie popytu krajowego skala spadku importu była większa, przez co wkład eksportu netto do
wzrostu PKB był dodatni.
W II kw. 2009 r. aktywność gospodarcza w Polsce utrzymywała się na niskim poziomie, o czym
świadczy spadek produkcji przemysłowej oraz obniżenie się dynamiki produkcji budowlano-
montażowej. Jednocześnie część wskaźników gospodarczych okazała się lepsza od oczekiwań,
pewnej poprawie uległy także nastroje przedsiębiorstw i gospodarstw domowych, choć nadal
kształtują się one na niskim poziomie. W dalszym ciągu pogarszała się sytuacja na rynku pracy, tj.
następował spadek zatrudnienia w sektorze przedsiębiorstw oraz wzrost bezrobocia (po
uwzglę
dnieniu czynników sezonowych), czemu towarzyszyło znaczące obniżenie dynamiki
nominalnych i realnych wynagrodzeń. W kierunku ograniczenia wzrostu gospodarczego dodatkowo
oddziałuje wyhamowanie akcji kredytowej, w szczególności w sektorze przedsiębiorstw.
Po wzroście w pierwszych miesiącach br. inflacja CPI obniżyła się w maju br. do 3,6%, pozostając
jednak powyżej celu inflacyjnego NBP na poziomie 2,5%, a także powyżej górnej granicy odchyleń
od celu inflacyjnego NBP określonej na poziomie 3,5%. Do spadku inflacji przyczyniło się
obniżenie rocznych wskaźników wzrostu cen żywności i cen administrowanych, których wzrost we
wcześniejszym okresie spowodował, że inflacja CPI kształtuje się obecnie na podwyższonym
poziomie. Czynnikiem podwyższającym inflację pozostaje także wzrost cen części towarów i usług
-2 -
związany z deprecjacją kursu złotego, choć skala tego wzrostu w maju była mniejsza niż w
poprzednich miesiącach. W tym samym kierunku oddziałuje również inercyjny charakter procesów
inflacyjnych, o czym świadczy m.in. relatywnie wysoki poziom inflacji bazowej.
Rada zapoznała się z przygotowaną przez Instytut Ekonomiczny NBP projekcją inflacji i PKB,
stanowiącą jedną z przesłanek, na podstawie których Rada podejmuje decyzje w sprawie stóp
procentowych NBP. Zgodnie z czerwcową projekcją – przy założeniu niezmienionych stóp
procentowych – inflacja znajdzie się z 50-procentowym prawdopodobieństwem w przedziale 2,8-
3,5% w 2009 r. (wobec 2,5–3,9% w projekcji lutowej), 1,1-3,2% w 2010 r. (wobec 0,5–3,2%) oraz
0,8-3,4% w 2011 r. (wobec -0,9–2,6%). Roczne tempo wzrostu PKB zgodnie z czerwcową
projekcją znajdzie się natomiast z 50-procentowym prawdopodobieństwem w przedziale-0,4-1,1%
w 2009 r.(wobec 0,3–1,9% w lutowej projekcji), 0,2-2,5% w 2010 r. (wobec 1,2–3,3%) oraz 2,4-
4,5% w 2011 r. (wobec 2,5–4,8%).
W ocenie Rady, w najbliższych miesiącach inflacja prawdopodobnie obniży się, choć nadal będzie
się kształtować na podwyższonym poziomie głównie ze względu na relatywnie wysoki roczny
wskaźnik cen żywności oraz cen regulowanych, w tym przede wszystkim cen nośników energii. W
kierunku wzrostu inflacji może oddziaływać obserwowany w ostatnim okresie wzrost cen ropy
naftowej. Jednak w średnim okresie dalszy spadek presji popytowej powinien prowadzić do spadku
inflacji.
Rada oceniła prawdopodobieństwo ukształtowania się inflacji w średnim okresie poniżej celu
inflacyjnego za wyższe od prawdopodobieństwa, że inflacja będzie wyższa od celu i podjęła
decyzję o obniżeniu stóp procentowych. W ocenie Rady, dotychczasowe obniżki stóp
procentowych NBP wraz ze zmniejszeniem stopy rezerwy obowiązkowej będą sprzyjać powrotowi
gospodarki na ścieżkę potencjalnego tempa wzrostu.
Decyzje Rady w nadchodzących miesiącach
będą uwzględniać napływające informacje dotyczące perspektyw wzrostu gospodarczego i inflacji,
sytuację na rynkach finansowych w Polsce i na świecie, informacje dotyczące sektora finansów
publicznych oraz kształtowanie się kursu złotego.
Rada będzie nadal analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do ERM II i strefy euro
powinno nastąpić w najbliższym możliwym terminie, po uzyskaniu koniecznego poparcia
politycznego dla zmian w Konstytucji Rzeczypospolitej Polskiej i innych aktach prawnych
niezbędnych dla przyjęcia euro w Polsce.
Rada przyjęła Raport o inflacji – czerwiec 2009, który zostanie opublikowany 26 czerwca 2009 r.
