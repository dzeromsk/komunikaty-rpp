Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 23 grudnia 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 22-23 grudnia 2009 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej.
Rada zadecydowała o wprowadzeniu z dniem 1 stycznia 2010 r. stopy dyskontowej weksli
przyjmowanych od banków do dyskonta przez NBP.
Rada ustaliła stopę dyskontową weksli na poziomie 4,00% w skali rocznej.
Napływające dane potwierdzają kontynuację ożywienia w gospodarce światowej, w tym dalszy
wzrost aktywności gospodarczej w Stanach Zjednoczonych oraz nieco słabszą niż w gospodarce
amerykańskiej poprawę koniunktury w strefie euro. Jednocześnie utrzymuje się silny wzrost
aktywności w największych gospodarkach wschodzących, do czego przyczynia się wzrost popytu
wewnętrznego w tych gospodarkach. Do ożywienia koniunktury na świecie nadal w dużym stopniu
przyczynia się ekspansywna polityka makroekonomiczna, w tym przede wszystkim fiskalne pakiety
stymulacyjne. W gospodarkach rozwiniętych utrzymują się jednak – mimo pewnej poprawy –
niekorzystna sytuacja na rynku pracy oraz problemy w sektorze finansowym. W dalszym ciągu
ograniczeniu ulega akcja kredytowa.
Po okresie wzrostu cen aktywów finansowych oraz cen surowców na rynkach międzynarodowych,
w ostatnim okresie nastąpiła stabilizacja tych cen. W szczególności zahamowana została aprecjacja
walut krajów wschodzących. W gospodarkach rozwiniętych po kilkumiesięcznym okresie spadku
nastąpił wzrost ogólnego poziomu cen.
Ostatnie informacje dotyczące polskiej gospodarki, w tym dane o produkcji przemysłowej i
budowlano-montażowej oraz wskaźniki koniunktury wskazują na dalszą poprawę aktywności
gospodarczej. Pomimo wzrostu stopy bezrobocia, stabilizacja zatrudnienia w sektorze
przedsiębiorstw może sygnalizować stopniowe wyhamowywanie niekorzystnych tendencji na rynku
pracy. W dalszym ciągu zmniejsza się akcja kredytowa w sektorze przedsiębiorstw oraz utrzymuje
się wyraźnie niższy niż w ostatnich latach wzrost kredytów konsumpcyjnych i mieszkaniowych dla
sektora gospodarstw domowych.
W listopadzie br. roczna inflacja CPI wzrosła do 3,3%, do czego przyczynił się przede wszystkim
wzrost rocznej dynamiki cen żywności i energii. Jednocześnie obniżyła się inflacja bazowa po
wyłączeniu cen żywności i energii, pozostając jednak na stosunkowo wysokim poziomie.
Utrzymywanie się relatywnie wysokiego poziomu inflacji bazowej oznacza, że dotychczasowe
osłabienie popytu nie w pełni zneutralizowało wzrost cen regulowanych i skutki wcześniejszej
deprecjacji kursu walutowego.
-2 -
W ocenie Rady, w najbliższym okresie roczny wskaźnik CPI może przejściowo wzrosnąć ze
względu na dodatni efekt bazy związany z silnym spadkiem cen paliw pod koniec 2008 r. W
kolejnych kwartałach oczekiwane jest jednak istotne obniżenie rocznego wskaźnika CPI, do czego
przyczynią się przede wszystkim ujemne efekty bazy związane z silnym wzrostem cen
administrowanych i cen żywności na początku 2009 r. W kierunku obniżenia inflacji będą
oddziaływać także: niska presja popytowa, ograniczenie tempa wzrostu kosztów pracy oraz
wcześniejsza aprecjacja złotego. Spadek inflacji w 2010 r. może być natomiast ograniczany przez
wzrost cen surowców na rynkach światowych oraz podwyżki podatków i cen administrowanych.
Rada ocenia prawdopodobieństwo ukształtowania się inflacji w średnim okresie poniżej lub
powyżej celu inflacyjnego za zbliżone. W ocenie Rady, poprawa globalnej koniunktury i dokonane
złagodzenie polityki pieniężnej sprzyjają powrotowi gospodarki na ścieżkę potencjalnego tempa
wzrostu.
Rada podtrzymuje dotychczasowe stanowisko, że przystąpienie Polski do ERM II i strefy euro
powinno nastąpić w najbliższym możliwym terminie, po uzyskaniu koniecznego poparcia
politycznego dla zmian w Konstytucji Rzeczypospolitej Polskiej i innych aktach prawnych
niezbędnych dla przyjęcia euro w Polsce.
Ponadto Rada Polityki Pieniężnej zatwierdziła Plan Finansowy Narodowego Banku Polskiego na
rok 2010 oraz podjęła uchwałę zmieniającą uchwałę w sprawie zasad rachunkowości, układu
aktywów i pasywów bilansu oraz rachunku zysków i strat Narodowego Banku Polskiego.
