Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 30 września 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 29-30 września 2009 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej.
Ostatnie dane wskazują na dalszą poprawę aktywności gospodarczej w Stanach Zjednoczonych
oraz w strefie euro, choć aktywność ta utrzymuje się na niskim poziomie. W obu gospodarkach
nastąpiła dalsza poprawa większości wskaźników koniunktury oraz ponownie nieznacznie
podwyższono prognozy wzrostu PKB na 2010 r. Obecnie trudno ocenić skalę i trwałość
oczekiwanego ożywienia, szczególnie w warunkach utrzymujących się problemów sektora
finansowego i stopniowego ograniczania pakietów stymulacyjnych.
W największych gospodarkach utrzymał się
–
związany z globalną recesją oraz wcześniejszym
obniżeniem cen żywności i surowców
–
spadek ogólnego poziomu cen, choć jego skala była
mniejsza niż w poprzednim miesiącu.
Według wstępnych szacunków GUS, w II kw. 2009 r. PKB w Polsce wzrósł o 1,1% r/r, tj. silniej
niż oczekiwano. Wzrost PKB w II kw. 2009 r. wynikał głównie z dodatniego wkładu eksportu
netto, przy jednoczesnym spadku popytu krajowego, na który złożyło się dalsze wyhamowanie
konsumpcji oraz spadek inwestycji i zapasów.
Dane miesięczne za III kw. 2009 r., w tym dane o produkcji przemysłowej, produkcji budowlano-
montażowej oraz sprzedaży detalicznej, a także większość wskaźników koniunktury sygnalizują
dalszą poprawę aktywności gospodarczej. Utrzymuje się niekorzystna sytuacja na rynku pracy:
spada zatrudnienie w sektorze przedsiębiorstw oraz rośnie stopa bezrobocia (po uwzględnieniu
czynników sezonowych), czemu towarzyszy dalsze obniżenie dynamiki nominalnych i realnych
wynagrodzeń. Niekorzystnie na wzrost gospodarczy wpływa ograniczenie akcji kredytowej, w
szczególności w sektorze przedsiębiorstw.
W sierpniu br. roczna inflacja CPI wzrosła do 3,7%, pozostając powyżej celu inflacyjnego NBP
wynoszącego 2,5%, a także nieznacznie powyżej górnej granicy odchyleń od celu określonej na
poziomie 3,5%. Do nieznacznego wzrostu inflacji przyczynił się przede wszystkim wzrost rocznej
dynamiki cen żywności. Utrzymywanie się rocznego wskaźnika inflacji na podwyższonym
poziomie wynika w znacznym stopniu z dotychczasowych podwyżek cen regulowanych oraz
wcześniejszej deprecjacji kursu złotego. Relatywnie wysoki poziom inflacji bazowej wskazuje, że
skala osłabienia popytu nie w pełni zrekompensowała efekt wzrostu cen regulowanych i
wcześniejszej deprecjacji kursu walutowego.
-2 -
W ocenie Rady, w najbliższym okresie inflacja może nadal kształtować się na podwyższonym
poziomie głównie ze względu na relatywnie wysoki roczny wskaźnik cen żywności oraz cen
regulowanych, w tym przede wszystkim cen nośników energii. Jednak w średnim okresie niska
presja popytowa i ograniczenie tempa wzrostu kosztów pracy powinny prowadzić do spadku
inflacji.
Rada ocenia prawdopodobieństwo ukształtowania się inflacji w średnim okresie poniżej celu
inflacyjnego za wyższe od prawdopodobieństwa, że inflacja będzie wyższa od celu. Jednocześnie
Rada ocenia, że w ostatnich miesiącach prawdopodobieństwo ukształtowania się inflacji w średnim
okresie poniżej celu inflacyjnego uległo zmniejszeniu. W ocenie Rady, oczekiwana poprawa
globalnej koniunktury, dokonane obniżki stóp procentowych NBP wraz ze zmniejszeniem stopy
rezerwy obowiązkowej powinny sprzyjać powrotowi gospodarki na ścieżkę potencjalnego tempa
wzrostu.
Decyzje Rady w nadchodzących miesiącach będą uwzględniać napływające informacje
dotyczące perspektyw wzrostu gospodarczego i inflacji, sytuację na rynkach finansowych w Polsce
i na świecie, informacje dotyczące sektora finansów publicznych oraz kształtowanie się kursu
złotego.
Rada będzie nadal analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do ERM II i strefy euro
powinno nastąpić w najbliższym możliwym terminie, po uzyskaniu koniecznego poparcia
politycznego dla zmian w Konstytucji Rzeczypospolitej Polskiej i innych aktach prawnych
niezbędnych dla przyjęcia euro w Polsce.
Rada podjęła uchwałę w sprawie ustalenia Założeń polityki pieniężnej na rok 2010, a także przyjęła
Prognozę bilansu płatniczego Rzeczypospolitej Polskiej na 2010 r. oraz Międzynarodową pozycję
inwestycyjną Polski w 2008 r.
