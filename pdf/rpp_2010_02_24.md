Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 24 lutego 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 23-24 lutego 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
Napływające dane wskazują na dalszy wzrost aktywności gospodarczej w Stanach Zjednoczonych
oraz powolną poprawę koniunktury w strefie euro. W gospodarkach rozwiniętych utrzymuje się
jednak niekorzystna sytuacja na rynku pracy, co jest zjawiskiem oczekiwanym. W dalszym ciągu
zmniejsza się też akcja kredytowa, choć zmniejszyła się różnica między udziałem banków
zaostrzających i łagodzących politykę kredytową w strefie euro. Jednocześnie w największych
gospodarkach wschodzących, w tym w Chinach, obserwowane jest przyspieszenie wzrostu PKB.
Do ożywienia koniunktury na świecie nadal przyczynia się oparta, zarówno na konwencjonalnych,
jak i niestandardowych narzędziach, silnie ekspansywna polityka makroekonomiczna.
W ostatnim okresie na międzynarodowych rynkach finansowych nastąpił wzrost awersji do ryzyka,
związany w dużym stopniu z obawami o skutki napiętej sytuacji fiskalnej w części gospodarek
strefy euro. Przyczynił się on do spadku cen niektórych aktywów finansowych. Jednocześnie nadal
dużą zmiennością charakteryzowały się ceny ropy. Wzrostowi inflacji w gospodarkach
rozwijających się towarzyszył niewielki wzrost inflacji w części gospodarek rozwiniętych.
Wstępne dane GUS o PKB w 2009 r. pozwalają oceniać, że w IV kw. 2009 r. miało miejsce dalsze
ożywienie aktywności gospodarczej. Również najnowsze dane miesięczne dotyczące polskiej
gospodarki wskazują na poprawę koniunktury. Pewna stabilizacja zatrudnienia w sektorze
przedsiębiorstw może sygnalizować stopniowe wyhamowywanie niekorzystnych tendencji na rynku
pracy, choć nadal rośnie stopa bezrobocia, do czego przyczynia się wzrost aktywności zawodowej.
Utrzymuje się niska dynamika kredytów dla sektora niefinansowego, choć banki przewidują wzrost
akcji kredytowej dla tego sektora w nadchodzącym okresie.
Według wstępnych danych GUS, w styczniu 2010 r. roczna inflacja CPI wzrosła do 3,6%,
kształtując się nieco powyżej górnej granicy pasma odchyleń od celu inflacyjnego, który wynosi
2,5%. Do wzrostu rocznego wskaźnika inflacji przyczynił się przede wszystkim wzrost rocznego
wskaźnika cen paliw, wywołany w dużym stopniu dodatnim efektem bazy.
Rada zapozna
ła się z przygotowaną przez Instytut Ekonomiczny NBP projekcją inflacji i PKB,
stanowiącą jedną z przesłanek, na podstawie których Rada podejmuje decyzje w sprawie stóp
procentowych NBP. Zgodnie z lutową projekcją – przy założeniu niezmienionych stóp
procentowych NBP – inflacja znajdzie się z 50-procentowym prawdopodobieństwem w przedziale
1,3–2,2% w 2010 r. (wobec 0,8–2,2% w projekcji październikowej), 1,7–3,1% w 2011 r. (wobec
-2 -
1,1–3,2%) oraz 2,6–4,6% w 2012 r. Roczne tempo wzrostu PKB zgodnie z lutową projekcją
znajdzie się natomiast z 50-procentowym prawdopodobieństwem w przedziale 2,1–4,1% w 2010 r.
(wobec 0,8–2,8% w październikowej projekcji), 1,8–4,0% w 2011 r. (wobec 2,2–4,2%) oraz 1,9–
4,3% w 2012 r.
Według dostępnych prognoz, w najbliższych miesiącach roczny wskaźnik inflacji będzie obniżany
przez ujemne efekty bazy związane z silnym wzrostem cen administrowanych i cen żywności na
początku 2009 r. W kierunku obniżenia inflacji będą oddziaływać także: niska presja popytowa,
wcześniejsze umiarkowane tempo wzrostu kosztów pracy oraz dotychczasowa aprecjacja złotego.
Spadek inflacji w 2010 r. może być natomiast hamowany przez wzrost cen surowców na rynkach
światowych, opłat zależnych od decyzji samorządów terytorialnych, a także cen administrowanych.
Rada ocenia prawdopodobieństwo ukształtowania się inflacji w średnim okresie poniżej lub
powyżej celu inflacyjnego za zbliżone. W ocenie Rady, poprawa globalnej koniunktury i dokonane
złagodzenie polityki pieniężnej sprzyjają powrotowi gospodarki na ścieżkę potencjalnego tempa
wzrostu. Istotnym źródłem niepewności dla przyszłego wzrostu gospodarczego i inflacji na świecie,
a w konsekwencji również dla krajowej polityki pieniężnej są efekty dotychczasowego
prowadzenia, a także przewidywanych zmian ekspansywnej polityki makroekonomicznej za
granicą.
Ważnym uwarunkowaniem polityki pieniężnej jest sytuacja finansów publicznych. Podjęcie działań
mających na celu trwałe zmniejszenie deficytu sektora finansów publicznych i zahamowanie
narastania długu publicznego będzie sprzyjać stabilności makroekonomicznej oraz umożliwi
spełnienie kryteriów niezbędnych dla przyjęcia euro.
Rada wyraża stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
Rada przyjęła Raport o Inflacji – Luty 2010.
