Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 28 listopada 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 27-28 listopada 2007 r.
Rada postanowiła podwyższyć stopy procentowe NBP o 0,25 pkt. proc. do poziomu:
stopa referencyjna 5,00% w skali rocznej;
stopa lombardowa 6,50% w skali rocznej;
stopa depozytowa 3,50% w skali rocznej;
stopa redyskonta weksli 5,25% w skali rocznej.
===================================================================
Gospodarka Polski znajduje się nadal w okresie silnego wzrostu obejmującego wszystkie jej
sektory. Dane, które napłynęły od czasu ostatniego posiedzenia, potwierdzają, że tempo wzrostu
gospodarczego w Polsce stopniowo obniża się, co jest zgodne z wynikami październikowej
projekcji. Wzrostowi gospodarczemu w Polsce powinna sprzyjać nadal wysoka, choć obniżająca się
aktywność w gospodarce światowej. Wzrosła przy tym niepewność, co do skali wpływu problemów
na rynkach finansowych na tempo wzrostu gospodarki amerykańskiej i strefy euro.
W październiku roczne tempo wzrostu cen konsumpcyjnych w Polsce było nieco wyższe od
oczekiwań i wyniosło 3,0%, a zatem przekroczyło cel inflacyjny NBP, który wynosi 2,5%. Rada
ocenia, że w najbliższych miesiącach inflacja ukształtuje się powyżej ścieżki centralnej z
październikowej projekcji.
W ocenie Rady, w najbliższych kwartałach tempo wzrostu gospodarczego będzie
najprawdopodobniej nadal wyższe od tempa wzrostu potencjalnego PKB. Najnowsze informacje o
sytuacji na rynku pracy wskazują na wzrost dynamiki wynagrodzeń oraz dalsze pogorszenie relacji
między wzrostem wynagrodzeń i wydajności pracy. Prawdopodobne jest dalsze narastanie presji
płacowej i w konsekwencji presji inflacyjnej. Ryzyko wzrostu inflacji zwiększa też obejmujący
gospodarkęświatową i oddziałujący na polski rynek proces wzrostu cen żywności oraz wyższe od
założonych w projekcji ceny ropy naftowej. Ponadto przekazany do parlamentu projekt budżetu
państwa wskazuje na procykliczne oddziaływanie polityki fiskalnej na gospodarkę w przyszłym
roku.
W średnim okresie wzrost inflacji może być ograniczany przez utrzymującą się bardzo
dobrą sytuację finansową przedsiębiorstw oraz wysoką dynamikę inwestycji, które oddziałują w
kierunku wzrostu wydajności. Wzrost inflacji może być także ograniczany przez niską dynamikę
cen zewnętrznych związaną z procesem globalizacji i towarzyszącym mu wzrostem konkurencji na
rynku dóbr i usług podlegających wymianie międzynarodowej. Do ograniczenia presji inflacyjnej
może się także przyczynić spowolnienie wzrostu w gospodarce światowej. Rada uznała jednak, że
siła oddziaływania tych czynników może okazać się niewystarczająca do utrzymania inflacji na
poziomie celu w horyzoncie oddziaływania polityki pieniężnej. Biorąc powyższe czynniki pod
uwagę oraz uwzględniając ryzyko wtórnych efektów wzrostu bieżącej inflacji Rada oceniła
prawdopodobieństwo ukształtowania się inflacji w średnim okresie powyżej celu inflacyjnego za
wyższe niż prawdopodobieństwo, że inflacja będzie niższa od celu i podjęła decyzję o podwyżce
- -
2
stóp procentowych NBP. Rada będzie dążyć do tego, aby w średnim okresie inflacja obniżyła się do
poziomu zgodnego z celem inflacyjnym.
Rada będzie bacznie obserwować dynamikę i strukturę wzrostu popytu krajowego, w tym
stopień ekspansywności polityki fiskalnej, kształtowanie się bilansu obrotów bieżących, relację
pomiędzy tempem wzrostu wynagrodzeń i wydajności pracy, poziom kursu złotego oraz
oddziaływanie procesów globalizacyjnych na gospodarkę, w tym na ceny żywności.
