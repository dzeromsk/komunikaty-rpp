Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 29 marca 2006 r.
INFORMACJA PO POSIEDZENIU RADY POLITYKI PIENIĘŻNEJ
w dniach 28-29 marca 2006 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,00% w skali rocznej;
• stopa lombardowa 5,50% w skali rocznej;
• stopa depozytowa 2,50% w skali rocznej;
• stopa redyskonta weksli 4,25% w skali rocznej.
==================================================================
Od posiedzenia Rady w lutym br. nieznacznie podwyższono prognozy inflacji i wzrostu
gospodarczego w strefie euro na 2006 r. Roczne tempo wzrostu cen konsumpcyjnych obniżyło się
w lutym w strefie euro do 2,3% z 2,4% w styczniu, a wzrost PKB w IV kw. 2005 r. wyniósł 1,7%
r/r i był nieco niższy od oczekiwań. W Stanach Zjednoczonych inflacja cen konsumpcyjnych
obniżyła się do 3,6% z 4,0%. Od lutowego posiedzenia Rady do 27 marca br. cena ropy naftowej
wzrosła (cena ropy Brent wzrosła o 2,8 USD za baryłkę, tj. o 4,6%). Przeciętna cena ropy Brent w
marcu była o 3,0% wyższa niż w lutym. Marzec był kolejnym miesiącem, w którym wzrosła
średnia cena tego surowca prognozowana na 2006 r. przez analityków w ankiecie agencji Reuters (o
1,8% wobec prognoz przed miesiącem). Utrzymuje się niepewność dotycząca wpływu wzrostu cen
ropy na tempo wzrostu gospodarczego oraz inflację.
Dane o rachunkach narodowych w IV kw. 2005 r. potwierdzają, że od II kw. 2005 r. tempo
wzrostu gospodarczego przyspieszało. Wzrost PKB w IV kw. 2005 r. wyniósł 4,2% r/r i był
najwyższy od III kw. 2004 r. W IV kw. 2005 r. nastąpiło przyspieszenie dynamiki nakładów brutto
na środki trwałe (do 9,8% r/r) oraz popytu krajowego (do 5,0% r/r), przy jednoczesnym
zmniejszeniu wkładu eksportu netto do wzrostu PKB (-0,8 pkt. proc. wobec 2,1 pkt. proc. w III kw.
2005 r.).
Rosnąca od siedmiu miesięcy dynamika roczna produkcji przemysłowej wskazuje na
narastające ożywienie w przemyśle, szczególnie w przetwórstwie przemysłowym. W lutym 2006 r.
tempo wzrostu produkcji było wyższe od oczekiwań większości ośrodków zewnętrznych oraz NBP
i wyniosło 10,1% r/r. Jednocześnie GUS zrewidował w górę dane o dynamice produkcji w styczniu
br. (z 9,5% do 9,8% r/r). Po wyeliminowaniu czynników sezonowych wzrost produkcji
przemysłowej w lutym wyniósł 9,8% r/r wobec 7,4% r/r w styczniu br. Skala spadku produkcji
budowlano-montażowej była mniejsza niż przed miesiącem (-3,5% r/r wobec -7,8% r/r w styczniu,
a po wyeliminowaniu czynników sezonowych 0,6% r/r wobec -3,7% r/r). Ujemna dynamika
produkcji budowlano-montażowej była głównie związana z niekorzystnymi warunkami
pogodowymi. Wzrost sprzedaży detalicznej był \- podobnie jak w styczniu - wyższy od oczekiwań.
Wyniósł on nominalnie 10,2% r/r. Realny wzrost sprzedaży detalicznej był zbliżony do dynamiki
nominalnej i był najwyższy od kwietnia 2004 r. Wzrostowi dynamiki sprzedaży detalicznej
towarzyszy rosnąca dynamika kredytu dla gospodarstw domowych: konsumpcyjnego (wzrost o
-2 -
19,3% r/r w lutym) oraz mieszkaniowego (wzrost o 42,6% r/r w lutym). Po okresie ujemnej
dynamiki rocznej należności od przedsiębiorstw obserwowanej od maja 2004 r. do kwietnia 2005 r.
dynamika ta jest dodatnia i przyspiesza (wzrost o 4,6% r/r w lutym wobec 3,5% r/r w styczniu).
Tempo wzrostu kredytu dla przedsiębiorstw może być ograniczane przez fakt posiadania przez
przedsiębiorstwa znacznych zasobów środków własnych związanych z ich dobrymi wynikami
finansowymi w 2005 r.
Przyspieszający wzrost gospodarczy zwiększa popyt na pracę. Od grudnia 2004 r.
systematycznie rośnie zatrudnienie w sektorze przedsiębiorstw. W lutym zatrudnienie w
przedsiębiorstwach było o 2,5% wyższe niż przed rokiem (wobec wzrostu o 2,6% r/r w styczniu).
Według Badania Aktywności Ekonomicznej Ludności w IV kw. 2005 r. pracujących w gospodarce
było o 2,4% więcej niż rok wcześniej. W bardzo szybkim tempie rośnie liczba pracujących poza
rolnictwem indywidualnym (w IV kw. 2005 r. wzrost o 3,5% r/r wobec 3,7% r/r w III kw.).
Wzrostowi popytu na pracę towarzyszy notowany od trzech kwartałów wzrost aktywności
zawodowej. W IV kw. 2005 r. liczba aktywnych zawodowo zwiększyła się o 0,8% r/r. Nadal też
obniżało się w ujęciu rocznym bezrobocie (według BAEL w IV kw. stopa bezrobocia wyniosła
16,7% wobec 18,0% rok wcześniej, natomiast według danych z urzędów pracy 18,0% w lutym
wobec 19,4% rok wcześniej).
Ożywieniu gospodarczemu towarzyszy przyspieszenie wzrostu płac. W lutym wzrost płac w
sektorze przedsiębiorstw wyniósł 4,8% r/r (wobec 3,6% r/r w styczniu). Dane za IV kw. 2005 r. o
przyspieszeniu wzrostu płac w gospodarce, wzroście liczby pracujących oraz PKB potwierdzają
wzrost dynamiki jednostkowych kosztów pracy w gospodarce. W przemyśle wzrost wydajności
łącznie w styczniu i lutym br. wyniósł 8,6% r/r, natomiast dynamika przeciętnego wynagrodzenia w
tym samym okresie wyniosła 4,0% r/r. Niezbędnym warunkiem trwałego przyspieszenia tempa
wzrostu gospodarczego, nie stwarzającego ryzyka dla realizacji celu inflacyjnego jest to, aby w
dłuższym okresie płace nie rosły szybciej niż wydajność pracy.
Roczne tempo wzrostu cen konsumpcyjnych w lutym wyniosło 0,7%. Na oddziaływanie
czynników makroekonomicznych o charakterze średniookresowym na inflację nałożyły się
zjawiska krótkookresowe. W marcu GUS dokonał rewizji styczniowego wskaźnika CPI według
nowej struktury wag stosowanych do jego obliczania. W efekcie, tempo wzrostu cen
konsumpcyjnych w styczniu zrewidowano w dół o 0,1 pkt. proc. (do 0,6% r/r). Na niewielki wzrost
inflacji w lutym br. w stosunku do stycznia złożył się wzrost dynamiki cen żywności i napojów
bezalkoholowych, który miał miejsce mimo nadal wysokiej podaży żywności. Jednocześnie, wzrost
inflacji ograniczony został przez większy od oczekiwań spadek cen paliw, do którego przyczyniło
się utrzymanie marż dystrybucyjnych na niskim poziomie. Dodatkowo, na obniżenie inflacji
złożyło się obniżenie cen odzieży i obuwia.
Wskaźniki inflacji bazowej utrzymały się na niskim poziomie (w lutym wskaźniki inflacji
bazowej zawierały się w przedziale od -0,3% r/r do 0,8% r/r). Niski poziom wszystkich
wskaźników inflacji bazowej potwierdza utrzymywanie się niskiej presji inflacyjnej. W marcu,
oczekiwania inflacyjne gospodarstw domowych utrzymały się na niskim poziomie (0,6%, tj. tyle
samo, ile w poprzednim miesiącu).
W lutym br. wzrosła roczna dynamika cen produkcji sprzedanej przemysłu do 0,7% r/r
wobec 0,3% r/r w styczniu (-0,1% m/m wobec 0,4% w styczniu).Nastąpiło to mimo mocniejszego
niż rok temu efektywnego kursu złotego.
W wyniku oddziaływania czynników zewnętrznych i wewnętrznych, od ostatniego
posiedzenia Rady nastąpiło osłabienie złotego wobec euro o 5,0% i wobec USD o 3,9%.
Czynniki o charakterze krótkookresowym mogą sprawić, iż z dużym prawdopodobieństwem
w perspektywie II, a być może III kwartału 2006 r. inflacja będzie się utrzymywać poniżej celu
inflacyjnego. Natomiast, w horyzoncie projekcji (tzn. w latach 2007 i 2008) wzrost popytu
krajowego oraz jednostkowych kosztów pracy będą powodować stopniowy powrót inflacji do celu
-3 -
(2,5%), jak wskazywała projekcja styczniowa. Istotne dla projekcji dane (dane BAEL za IV kw.
2005 r.), jak również dokonane w styczniu i lutym br. obniżki stóp procentowych wzmacniają tę
ocenę.
Rada podtrzymuje przekonanie, że najbardziej korzystna dla Polski byłaby realizacja
strategii gospodarczej nastawionej na stworzenie warunków zapewniających wprowadzenie euro w
najbliższym możliwym terminie, co przyczyniłoby się do przyspieszenia długofalowego wzrostu
gospodarczego.
Następne posiedzenie Rady odbędzie się 19 kwietnia 2006 r. i będzie poświęcone
rozpatrzeniu projektu Raportu o inflacji. Raport zostanie ostatecznie przyjęty na posiedzeniu w
dniach 25-26 kwietnia 2006 r.
