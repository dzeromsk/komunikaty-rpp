Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 31 stycznia 2006 r.
INFORMACJA PO POSIEDZENIU RADY POLITYKI PIENIĘŻNEJ
w dniach 30-31 stycznia 2006 r.
Rada postanowiła obniżyć stopy procentowe NBP o 0,25 pkt. proc. do poziomu:
• stopa referencyjna 4,25% w skali rocznej;
• stopa lombardowa 5,75% w skali rocznej;
• stopa depozytowa 2,75% w skali rocznej;
• stopa redyskonta weksli 4,50% w skali rocznej.
==================================================================
Od posiedzenia Rady w grudniu 2005 r. nie zmieniły się znacząco perspektywy wzrostu
gospodarczego i inflacji w otoczeniu zewnętrznym polskiej gospodarki. W grudniu roczne tempo
wzrostu cen konsumpcyjnych w strefie euro obniżyło się do 2,2% z 2,3% w listopadzie, podczas
gdy w Stanach Zjednoczonych obniżyło się ono z 3,5% do 3,4%. Od grudniowego posiedzenia
Rady wzrosła cena ropy naftowej (cena ropy Brent wzrosła o 6,9 USD za baryłkę, tj. o 12,4%).
Dotychczas nie zmieniły się jednak znacząco prognozowane ceny tego surowca na 2006 r.
Utrzymuje się duża niepewność dotycząca wpływu znacznego wzrostu cen ropy na tempo wzrostu
gospodarczego oraz inflację.
Dane opublikowane od ostatniego posiedzenia Rady wskazują na kontynuację tendencji
wzrostowych w polskiej gospodarce obserwowanych od II kw. 2005 r. Według szacunków GUS w
2005 r. tempo wzrostu PKB w Polsce wyniosło 3,2% i było nieco niższe od oczekiwań NBP i
większości analityków rynkowych. Ostatnio opublikowane szacunki GUS wskazują na zwiększoną
rolę popytu wewnętrznego, a zwłaszcza inwestycji, we wzroście gospodarczym w 2005 r.
Od połowy 2005 r. utrzymuje się stopniowy wzrost dynamiki produkcji przemysłowej. W
grudniu 2005 r. tempo wzrostu produkcji było trzeci miesiąc z rzędu wyższe od oczekiwań
większości ośrodków zewnętrznych oraz NBP i wyniosło 9,2% r/r (8,5% w listopadzie). Po
wyeliminowaniu czynników sezonowych wzrost ten był wyższy i wyniósł 13,3% wobec 7,4% przed
miesiącem. W grudniu zaobserwowano również przyspieszenie tendencji wzrostowych w
budownictwie. Roczna dynamika produkcji budowlano-montażowej wzrosła do 8,3% w grudniu
wobec 5,9% w listopadzie, a po wyeliminowaniu czynników sezonowych do 10,6% z 8,6%. Od
maja do grudnia 2005 r. utrzymuje się umiarkowany trend wzrostowy sprzedaży detalicznej, której
roczne dynamiki w tym okresie kształtowały się w przedziale 5,0 – 8,0%.
Od początku 2005 r. wzrasta zatrudnienie w sektorze przedsiębiorstw. W grudniu 2005 r.
zatrudnienie w przedsiębiorstwach było o 2,5 proc. wyższe niż przed rokiem i była to najwyższa
roczna dynamika tego wskaźnika w 2005 r. Ponadto Badanie Aktywności Ekonomicznej Ludności
w III kw. 2005 r. wskazuje na przyspieszenie poprawy sytuacji na rynku pracy. W III kw. 2005 r.
zwiększyło się tempo wzrostu pracujących w gospodarce (wzrost o 2,8% r/r wobec 1,9% w II kw., a
-2 -
po wyłączeniu rolnictwa indywidualnego – wzrost o 3,7% wobec 2,7% w II kw.). Nadal też
obniżało się bezrobocie (według BAEL w III kw. stopa bezrobocia wyniosła 17,4% wobec 18,2%
rok wcześniej, natomiast według danych z urzędów pracy - 17,6% w grudniu wobec 19,0% rok
wcześniej). Ożywieniu na rynku pracy towarzyszy znaczne zwiększenie podaży pracy. W III kw.
2005 r. liczba aktywnych zawodowo wyniosła 17,4 mln (wzrost o 1,7% r/r) i była najwyższa od
początku prowadzenia Badań Aktywności Ekonomicznej Ludności w 1992 r.
W grudniu obniżyła się dynamika płac w sektorze przedsiębiorstw (nominalny wzrost o 1,5%
r/r wobec 6,9% r/r w grudniu i 6,4% r/r w listopadzie). Do znacznie niższego niż w poprzednich
miesiącach wzrostu płac przyczyniło się przesunięcie wypłat premii rocznych w górnictwie, które w
poprzednich dwóch miesiącach podwyższało tę dynamikę. W całym IV kw. 2005 r. nominalny
wzrost wynagrodzeń w przedsiębiorstwach wyniósł 4,8% i była to najwyższa dynamika w 2005 r.
Oznacza to, że zwiększeniu dynamiki produkcji towarzyszyło w tym okresie przyspieszenie
dynamiki płac. Należy podkreślić, że niezbędnym warunkiem trwałego przyspieszenia tempa
wzrostu gospodarczego opartego na wzroście zatrudnienia jest to, aby w dłuższym okresie płace
realne nie rosły szybciej niż wydajność pracy.
Roczne tempo wzrostu cen konsumpcyjnych w grudniu obniżyło się i wyniosło 0,7%. Na
obniżenie się rocznego wskaźnika inflacji złożyły się głównie spadek cen żywności oraz cen paliw.
Spadek cen żywności w grudniu wynikał przede wszystkim z wysokiej podaży, restrykcji
nałożonych na polski eksport żywności do Rosji oraz spadku popytu na mięso drobiowe
wywołanego efektem ptasiej grypy. Natomiast głównym powodem spadku cen paliw było
obniżenie marż dystrybucyjnych. Istotnym czynnikiem wpływającym na obniżenie się rocznego
wskaźnika inflacji była trwająca aprecjacja złotego. Inflacja netto ustabilizowała się na niskim
poziomie i wyniosła 1,1% w listopadzie i grudniu 2005 r. Pozostałe miary inflacji bazowej w
grudniu br. kształtowały się w przedziale od -0,4% do 1,0%. W styczniu oczekiwania inflacyjne
gospodarstw domowych obniżyły się do 0,9% wobec 1,5% w poprzednim miesiącu. W
zasadniczym stopniu było to związane z obniżeniem się inflacji w listopadzie 2005 r.
W grudniu 2005 r. – po raz pierwszy od kwietnia 2005 r. – nieznacznie wzrosły ceny
produkcji sprzedanej przemysłu w ujęciu rocznym (o 0,5% r/r; tj. spadek o 0,4% m/m). Na
kształtowanie się niskiego wskaźnika cen produkcji sprzedanej przemysłu wpłynęły mocniejszy niż
rok temu kurs złotego oraz umiarkowana dynamika popytu krajowego.
Projekcja inflacji NBP, przedstawiona w styczniowym Raporcie o inflacji, została
opracowana z wykorzystaniem danych dostępnych do 2 stycznia br., a więc nie uwzględnia m.in.
przedstawionych przez GUS szacunków PKB w 2005 r. Zgodnie z projekcją, z 50-procentowym
prawdopodobieństwem roczne tempo wzrostu PKB utrzyma się w przedziale 3,8%-5,1% w 2006 r.;
3,4%-5,2% w 2007 r. oraz 3,6%-5,5% w 2008 r.
Styczniowa projekcja inflacji wskazuje, że tempo wzrostu cen w 2006 r. będzie niższe od
oczekiwanego w sierpniowej projekcji. W 2007 r. inflacja przyspieszy i pod koniec roku zbliży się
do poziomu z projekcji przedstawionej w sierpniu 2005 r.. Przy założeniu niezmienionych stóp
procentowych z 50-procentowym prawdopodobieństwem inflacja utrzyma się w przedziale 0,5%-
2,3% w IV kw. 2006 r. (wobec 1,0%-3,1% w projekcji sierpniowej); 1,1%-3,6% w IV kw. 2007 r.
(wobec 1,2%-4,1%) oraz 0,8%-3,9% w IV kw. 2008 r.
Należy podkreślić, że przedstawiona w Raporcie projekcja inflacji wraz z rozkładem
prawdopodobieństw nie uwzględnia wszystkich źródeł niepewności dotyczącej skali przyszłego
wzrostu zatrudnienia, wpływu efektów globalizacji na procesy cenowe, kształtu polityki
gospodarczej rządu w najbliższych latach i kształtowania się kursu walutowego. Ponadto, projekcja
nie uwzględnia najnowszych informacji, które mogą mieć istotny wpływ na prognozowane tempo
wzrostu cen. Z jednej strony, ceny ropy naftowej w styczniu br. były wyższe niż założono w
projekcji. Z drugiej strony, kurs złotego był w styczniu mocniejszy, a dane o rachunkach
narodowych wskazują, że wzrost PKB w IV kw. i w całym 2005 r. był nieznacznie niższy, a wzrost
inwestycji znacząco wyższy niż założono w projekcji styczniowej.
-3 -
Rada podtrzymuje przekonanie, że najbardziej korzystna dla Polski byłaby realizacja
strategii gospodarczej nastawionej na stworzenie warunków zapewniających wprowadzenie euro w
najbliższym możliwym terminie, co przyczyniłoby się do przyspieszenia długofalowego wzrostu
gospodarczego.
Następne posiedzenie Rady odbędzie się 21-22 lutego 2006 r.
