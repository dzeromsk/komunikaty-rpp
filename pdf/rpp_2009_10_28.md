Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 28 października 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 27-28 października 2009 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej.
Ostatnie dane wskazują na dalszą poprawę aktywności gospodarczej w Stanach Zjednoczonych
oraz w strefie euro, choć aktywność ta utrzymuje się na niskim poziomie. W obu gospodarkach
ponownie nieznacznie podwyższono prognozy wzrostu PKB na 2010 r. Nadal trudno ocenić skalę i
trwałość oczekiwanego ożywienia, szczególnie w warunkach utrzymujących się problemów sektora
finansowego i perspektyw stopniowego ograniczania pakietów stymulacyjnych.
W największych gospodarkach utrzymał się
–
związany z globalną recesją oraz wcześniejszym
obniżeniem cen żywności i surowców
–
spadek ogólnego poziomu cen. Z kolei ceny ropy naftowej
na rynkach światowych ponownie wzrosły.
Dane za III kw. 2009 r. dotyczące polskiej gospodarki, w tym dane o produkcji przemysłowej,
produkcji budowlano-montażowej oraz sprzedaży detalicznej, a także większość wskaźników
koniunktury sygnalizują poprawę aktywności gospodarczej w tym kwartale. Utrzymuje się
niekorzystna sytuacja na rynku pracy: spada zatrudnienie w sektorze przedsiębiorstw oraz rośnie
stopa bezrobocia. Towarzyszy temu jednak nieco wyższy od oczekiwań wzrost wynagrodzeń w
przedsiębiorstwach. Niekorzystnie na wzrost gospodarczy wpływa zaostrzanie polityki kredytowej
banków, w szczególności w odniesieniu do sektora przedsiębiorstw.
We wrześniu br. roczna inflacja CPI obniżyła się do 3,4%, tj. nieznacznie poniżej górnej granicy
odchyleń od celu określonej na poziomie 3,5%, pozostając jednak powyżej celu inflacyjnego NBP
wynoszącego 2,5%. Do obniżenia się inflacji przyczynił się przede wszystkim spadek rocznej
dynamiki cen żywności. Utrzymywanie się rocznego wskaźnika inflacji na podwyższonym
poziomie wynika w znacznym stopniu z dotychczasowych podwyżek cen regulowanych oraz
wcześniejszej deprecjacji kursu złotego. Utrzymywanie się relatywnie wysokiego poziomu inflacji
bazowej oznacza, że dotychczasowe osłabienie popytu nie w pełni zneutralizowało wzrost cen
regulowanych i wcześniejszej deprecjacji kursu walutowego.
Rada zapoznała się z przygotowaną przez Instytut Ekonomiczny NBP projekcją inflacji i PKB,
stanowiącą jedną z przesłanek, na podstawie których Rada podejmuje decyzje w sprawie stóp
procentowych NBP. Zgodnie z październikową projekcją – przy założeniu niezmienionych stóp
procentowych – inflacja znajdzie się z 50-procentowym prawdopodobieństwem w przedziale 3,3–
3,5% w 2009 r. (wobec 2,8–3,5% w projekcji czerwcowej), 0,8–2,2% w 2010 r. (wobec 1,1–3,2%)
oraz 1,1–3,2% w 2011 r. (wobec 0,8–3,4%). Roczne tempo wzrostu PKB zgodnie z październikową
projekcją znajdzie się natomiast z 50-procentowym prawdopodobieństwem w przedziale 1,1–1,5%
w 2009 r. (wobec -0,4–1,1% w czerwcowej projekcji), 0,8–2,8% w 2010 r. (wobec 0,2–2,5%) oraz
2,2–4,2% w 2011 r. (wobec 2,4–4,5%).
-2 -
W ocenie Rady, w najbliższym okresie inflacja może nadal kształtować się na podwyższonym
poziomie głównie ze względu na relatywnie wysoki roczny wskaźnik cen regulowanych, w tym
przede wszystkim cen nośników energii oraz cen żywności. W kierunku utrzymania podwyższonej
inflacji może także oddziaływać wzrost cen ropy naftowej, częściowo łagodzony przez
dotychczasową aprecjację złotego, a także możliwy dalszy wzrost cen regulowanych. Jednak w
średnim okresie niska presja popytowa i ograniczenie tempa wzrostu kosztów pracy, przy
utrzymującej się niepewności dotyczącej przyszłego tempa wzrostu gospodarczego, powinny
prowadzić do spadku inflacji.
Biorąc pod uwagę powyższe czynniki, Rada ocenia prawdopodobieństwo ukształtowania się inflacji
w średnim okresie poniżej lub powyżej celu inflacyjnego za zbliżone. W ocenie Rady, oczekiwana
poprawa globalnej koniunktury, dokonane obniżki stóp procentowych NBP wraz ze zmniejszeniem
stopy rezerwy obowiązkowej powinny sprzyjać powrotowi gospodarki na ścieżkę potencjalnego
tempa wzrostu.
Decyzje Rady w nadchodzących miesiącach będą uwzględniać napływające
informacje dotyczące perspektyw wzrostu gospodarczego i inflacji, sytuację na rynkach
finansowych w Polsce i na świecie, informacje dotyczące sektora finansów publicznych oraz
kształtowanie się kursu złotego.
Rada będzie nadal analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do ERM II i strefy euro
powinno nastąpić w najbliższym możliwym terminie, po uzyskaniu koniecznego poparcia
politycznego dla zmian w Konstytucji Rzeczypospolitej Polskiej i innych aktach prawnych
niezbędnych dla przyjęcia euro w Polsce.
Rada przyjęła Raport o Inflacji – Październik 2009, Bilans Płatniczy Rzeczypospolitej Polskiej za II
kw. 2009 r. oraz Opinię
Rady Polityki Pieniężnej do Projektu Ustawy Budżetowej na 2010 r.
