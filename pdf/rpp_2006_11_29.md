Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 29 listopada 2006 r.
INFORMACJA PO POSIEDZENIU RADY POLITYKI PIENIĘŻNEJ
w dniach 28-29 listopada 2006 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,00% w skali rocznej;
• stopa lombardowa 5,50% w skali rocznej;
• stopa depozytowa 2,50% w skali rocznej;
• stopa redyskonta weksli 4,25% w skali rocznej.
==================================================================
Od posiedzenia Rady w październiku br. nieznacznie podwyższono prognozy wzrostu
gospodarczego dla strefy euro na lata 2006-2007, natomiast nieznacznie obniżono te prognozy dla
Stanów Zjednoczonych. Nie zmieniły się prognozy inflacji na lata 2006-2007 w strefie euro,
natomiast lekko obniżono te prognozy dla Stanów Zjednoczonych. W październiku nieznacznie
obniżyło się roczne tempo wzrostu cen konsumpcyjnych w strefie euro (do 1,6% wobec 1,7% we
wrześniu). Obniżyło się również roczne tempo wzrostu cen w Stanach Zjednoczonych (1,3% r/r
wobec 2,1% r/r).Do obniżenia tempa wzrostu cen w strefie euro i Stanach Zjednoczonych w
znacznym stopniu przyczynił się spadek cen ropy naftowej. Od październikowego posiedzenia
Rady nie zmieniła się istotnie bieżąca i prognozowana na lata 2007 i 2008 cena ropy naftowej
(według analityków ankietowanych przez agencję Reuters).
Najnowsze dane i informacje GUS dotyczące PKB oraz inwestycji sygnalizują, że wzrost
gospodarczy w III kw. może być wyższy niż 5,5%. W szczególności wedle danych GUS wyraźnie
przyspieszył wzrost nakładów inwestycyjnych duż
ych i średnich przedsiębiorstw (wzrost o 26,0%
r/r w III kw. br. wobec 15,6% r/r w I poł. br.). Dane GUS za październik br. dotyczące produkcji
przemysłowej, produkcji budowlano-montażowej i sprzedaży detalicznej wskazują na
utrzymywanie się wysokiego poziomu aktywności gospodarczej. Wzrost produkcji przemysłowej w
październiku br. był wyższy od oczekiwań NBP oraz ośrodków zewnętrznych i wyniósł 14,6% r/r
(wobec 11,7% r/r we wrześniu). Po wyeliminowaniu czynników sezonowych wzrost produkcji
przemysłowej wyniósł 12,5% r/r (wobec 13,8% r/r we wrześniu). Wyższy od oczekiwań NBP
okazał się także wzrost produkcji budowlano-montażowej, który przyspieszył kolejny miesiąc – do
28,6% r/r wobec 21,1% r/r we wrześniu, a po wyeliminowaniu czynników sezonowych – do 28,2%
r/r wobec 20,9% r/r. Zmniejszyła się nieco nadal wysoka dynamika sprzedaży detalicznej (13,3% r/r
w ujęciu nominalnym wobec 14,5% r/r we wrześniu).
Systematycznie rośnie tempo wzrostu kredytu dla sektora niefinansowego, które w
październiku wyniosło 19,8% r/r. Od połowy 2005 r.utrzymuje się wysokie tempo kredytów
konsumpcyjnych, które w październiku osiągnęło 20,0% r/r. Szybko wzrastają także kredyty
mieszkaniowe, których dynamika w październiku br. wyniosła 52,3%. Od kwietnia br. obserwuje
się przyspieszenie tempa wzrostu kredytów dla przedsiębiorstw, które w październiku br. osiągnęło
10,1% r/r. Takie tempo wzrostu kredytów dla przedsiębiorstw, przy ich dużych środkach własnych
związanych z bardzo dobrymi wynikami finansowymi w trzech kwartałach br., może zapowiadać
-2 -
dalszy wzrost dynamiki inwestycji. Wynik finansowy netto osiągnięty przez przedsiębiorstwa
niefinansowe w III kw. br. był o 31,4% wyższy niż przed rokiem.
Szybkiemu wzrostowi gospodarczemu towarzyszy dynamicznie rosnący popyt na pracę. Od
grudnia 2004 r. coraz szybciej rośnie zatrudnienie w sektorze przedsiębiorstw – w październiku br.
wzrost zatrudnienia w przedsiębiorstwach wyniósł 3,6% r/r wrześniu i był najwyższy od początku
lat 90. Wzrost liczby pracujących w gospodarce według wstępnych danych z Badania Aktywności
Ekonomicznej Ludności w III kw. 2006 r. wyniósł 3,9% (wobec 3,7% r/r w II kw. 2006 r.). W
szybkim tempie rośnie liczba pracujących poza rolnictwem indywidualnym (wzrost o 6,9% wobec
5,3% w II kw. 2006 r.). W III kw. 2006 r. stopa bezrobocia według BAEL obniżyła się do 13,0%
wobec 17,4 % rok wcześniej. Według danych z urzędów pracy w październiku br. stopa bezrobocia
rejestrowanego obniżyła się do 14,9% wobec 17,3% rok wcześniej. Szybkiemu wzrostowi liczby
pracujących oraz znacznemu spadkowi bezrobocia towarzyszył utrzymujący się od I kw. 2006 r.
spadek liczby aktywnych zawodowo w ujęciu rocznym: w III kw. 2006 r. liczba ta zmniejszyła się o
1,2% wobec III kw. 2005 r.
Wzrostowi gospodarczemu towarzyszy także wysokie tempo wzrostu wynagrodzeń. W
sektorze przedsiębiorstw, w październiku br. wzrost nominalnych płac wyniósł 4,7% r/r wobec
5,1% r/r we wrześniu (według szacunków NBP wzrost płac w przedsiębiorstwach po usunięciu
wpływu przesunięć jednorazowych składników wynagrodzeń w niektórych sekcjach wyniósł w
październiku 5,6% r/r).W III kw. br. wzrost nominalnych wynagrodzeń w gospodarce przyspieszył
do 5,0% r/r z 4,7% w II kw. br. Według wstępnych szacunków tempo wzrostu jednostkowych
kosztów pracy w gospodarce (z wyłączeniem rolnictwa indywidualnego) przyspieszyło do 6,2% r/r
w III kw. 2006 r. (wobec 4,5% r/r w II kw. oraz 2,7% w I kw. 2006 r.). W przemyśle natomiast w
okresie styczeń-październik br. wzrost wydajności pracy (10,2% r/r) był nadal wyższy od wzrostu
wynagrodzeń, czego efektem jest spadek jednostkowych kosztów pracy w tymsektorze o 4,7% r/r.
Niezbędnym warunkiem trwałego utrzymania wysokiego tempa wzrostu gospodarczego, nie
stwarzającego ryzyka dla realizacji celu inflacyjnego jest wzrost płac nie wyższy niż wzrost
wydajności pracy. Wymaga to silnego i nastawionego na efektywność nadzoru właścicielskiego w
przedsiębiorstwach, co na ogół lepiej realizowane jest w warunkach własności prywatnej. Wymaga
to także dyscypliny płac w sektorze publicznym.
W październiku roczne tempo wzrostu cen konsumpcyjnych wyniosło 1,2% wobec 1,6% we
wrześniu i było niższe od oczekiwań ośrodków zewnętrznych oraz NBP. Na obniżenie się rocznej
dynamiki cen konsumpcyjnych złożyły się przede wszystkim spadek cen paliw oraz niższy niż w
poprzednim miesiącu wzrost cen żywności i napojów bezalkoholowych. Nieznacznie obniżyła się
większość wskaźników inflacji bazowej (w październiku zawierały się one w przedziale od 0,8% r/r
do 1,3% r/r, a inflacja netto wyniosła 1,3% r/r). Listopad był kolejnym miesiącem, w którym
wzrosły oczekiwania inflacyjne gospodarstw domowych (1,7% r/r wobec 1,6% r/r w październiku).
Według badań koniunktury GUS, od początku 2006 r. następuje stopniowy wzrost przewidywanych
cen w handlu detalicznym, a także cen produkcji przemysłowej i budowlano-montażowej.
W październiku roczne tempo wzrostu cen produkcji sprzedanej przemysłu wyniosło 3,4%
wobec 3,6% we wrześniu (tj. -0,3% m/m wobec 0,0% we wrześniu), przy czym w przemyśle
przetwórczym wyniosło ono – podobnie jak we wrześniu – 1,7%. W październiku nominalny
efektywny kurs złotego był o 1,6% mocniejszy niż przed rokiem.
Najnowsze dane sygnalizują, że inflacja (CPI r/r) w IV kw. może być niższa niż wskazywała
projekcja październikowa, natomiast inflacja bazowa netto będzie zgodna z tą projekcją. Mimo
najprawdopodobniej niższej niż oczekiwano inflacji CPI w IV kw. br. Rada ocenia, że perspektywy
inflacji w średnim okresie nie uległy zasadniczej zmianie w stosunku do oceny sformułowanej w
październiku.
Zdaniem Rady obserwowane obecnie wysokie tempo wzrostu gospodarczego stwarza
dogodne warunki dla przeprowadzenia reform powodujących trwałe ograniczenie nierównowagi
finansów publicznych. Rada podtrzymuje przekonanie, że najbardziej korzystna dla Polski byłaby
-3 -
realizacja strategii gospodarczej nastawionej na stworzenie warunków zapewniających
wprowadzenie euro w najbliższym możliwym terminie. Ograniczenie nierównowagi finansów
publicznych samo w sobie, a także przez stworzenie warunków umożliwiających wprowadzenie
euro, przyczyniłoby się do przyspieszenia długofalowego wzrostu gospodarczego.
Następne posiedzenie Rady odbędzie się w dniach 19-20 grudnia 2006 r.
