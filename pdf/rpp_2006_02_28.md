Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 28 lutego 2006 r.
INFORMACJA PO POSIEDZENIU RADY POLITYKI PIENIĘŻNEJ
w dniach 27-28 lutego 2006 r.
Rada postanowiła obniżyć stopy procentowe NBP o 0,25 pkt. proc. do poziomu:
• stopa referencyjna 4,0% w skali rocznej;
• stopa lombardowa 5,50% w skali rocznej;
• stopa depozytowa 2,50% w skali rocznej;
• stopa redyskonta weksli 4,25% w skali rocznej.
==================================================================
Od posiedzenia Rady w styczniu br. nie zmieniły się znacząco perspektywy wzrostu
gospodarczego i inflacji w otoczeniu zewnętrznym polskiej gospodarki. W styczniu roczne tempo
wzrostu cen konsumpcyjnych w strefie euro wzrosło do 2,4% z 2,2% w grudniu, podczas gdy w
Stanach Zjednoczonych wzrosło ono z 3,4% do 4,0%. Od styczniowego posiedzenia Rady do 24
lutego br. cena ropy naftowej obniżyła się (cena ropy Brent spadła o 4,6 USD za baryłkę, tj. o
7,0%). Przeciętna cena ropy Brent była w lutym o 5,7% niższa niż w styczniu. Mimo to średnia
prognozowana przez analityków w ankiecie agencji Reuters cena tego surowca na 2006 r. wzrosła z
55,2 w styczniu do 58,0 USD za baryłkę w lutym br., tj. o 5,1%. Utrzymuje się duża niepewność
dotycząca wpływu znacznego wzrostu cen ropy na tempo wzrostu gospodarczego oraz inflację.
Dane opublikowane od ostatniego posiedzenia Rady wskazują na umocnienie tendencji
wzrostowych w polskiej gospodarce obserwowanych od II kw. 2005 r. Rosnąca od dwóch
kwartałów dynamika roczna produkcji przemysłowej wskazuje na ożywienie w przemyśle. W
styczniu 2006 r. tempo wzrostu produkcji było zgodne z oczekiwaniami wię
kszości ośrodków
zewnętrznych oraz NBP i wyniosło 9,5% r/r. Jednocześnie GUS zrewidował w górę dane o
dynamice produkcji w grudniu 2005 r. (z 9,2% do 9,6% r/r). Po wyeliminowaniu czynników
sezonowych wzrost produkcji przemysłowej w styczniu wyniósł 7,4% wobec 13,3% w grudniu
ub.r. W styczniu zaobserwowano spadek produkcji w budownictwie, co związane było z
niekorzystnymi warunkami pogodowymi. Roczna dynamika produkcji budowlano-montażowej
obniżyła się do -7,8% z 8,2% w grudniu, a po wyeliminowaniu czynników sezonowych do -3,2% z
10,6%. Natomiast dynamika sprzedaży detalicznej była wyższa od oczekiwań i wyniosła
nominalnie 8,6% r/r (i niewiele mniej realnie), co było najwyższym tempem wzrostu od lipca 2005
r. Pewien wpływ na tę dynamikę miała zwiększona sprzedaż paliw, związana z mrozami w styczniu
br.
W IV kw. 2005 r. nastąpiło wyraźne przyspieszenie tempa wzrostu płac w gospodarce.
Wyniosło ono 5,1% r/r wobec 3,4% r/r w III kw. 2005 r. Dane o przyspieszeniu tempa wzrostu płac
w połączeniu z szacowaną dynamiką PKB i liczbą pracujących w gospodarce wskazują, ż
e w IV
kw. 2005 r. nastąpiło najprawdopodobniej przyspieszenie dynamiki jednostkowych kosztów pracy
w gospodarce.
-2 -
W styczniu br. wzrost płac w sektorze przedsiębiorstw wyniósł 3,6% r/r. Do takiego
ukształtowania się tego wskaźnika przyczyniło się przesunięcie jednorazowych składników
wynagrodzeń w górnictwie i kopalnictwie, które silnie obniżyło dynamikę tych wynagrodzeń w
styczniu. Od początku 2005 r. wzrasta zatrudnienie w sektorze przedsiębiorstw. W styczniu 2006 r.
zatrudnienie w przedsiębiorstwach było o 2,6% wyższe niż przed rokiem. Stopa bezrobocia w
styczniu wzrosła na skutek czynników sezonowych do 18,0%, natomiast w stosunku do
analogicznego okresu przed rokiem obniżyła się o 1,4 pkt. proc. Należy podkreślić, że niezbędnym
warunkiem trwałego przyspieszenia tempa wzrostu gospodarczego, nie stwarzającego ryzyka dla
realizacji celu inflacyjnego jest to, aby w dłuższym okresie płace nie rosły szybciej niż wydajność
pracy.
Według wstępnych danych roczne tempo wzrostu cen konsumpcyjnych w styczniu
utrzymało się na poziomie z poprzedniego miesiąca (0,7% r/r) i było niższe od oczekiwań NBP i
analityków rynkowych
. Stabilizacja rocznej inflacji nastąpiła pomimo wzrostu rocznej dynamiki cen
żywności oraz cen użytkowania mieszkania i nośników energii. W kierunku obniżania inflacji
zadziałał większy niż oczekiwano spadek dynamiki cen paliw, gazet i czasopism oraz sprzętu
elektronicznego. Trudno obecnie ocenić, na ile spadek ten ma charakter trwały.W lutym nadal
obniżały się oczekiwania inflacyjne gospodarstw domowych (0,6% wobec 0,9% w poprzednim
miesiącu). W zasadniczym stopniu było to związane z obniżeniem się inflacji w grudniu 2005 r.
W styczniu br. wzrosła roczna dynamika cen produkcji sprzedanej przemysłu do 0,5% r/r
wobec 0,2% r/r w grudniu (0,4% m/m wobec -0,7% w grudniu).Nastąpiło to mimo mocniejszego
niż rok temu efektywnego kursu złotego.
Rozwój sytuacji w gospodarce po opublikowaniu styczniowej projekcji inflacji, łącznie z
aprecjacją złotego i niższym od oczekiwań poziomem inflacji, zwiększają prawdopodobieństwo, że
w 2006 r. inflacja może kształtować się poni
żej poziomu przewidywanego w projekcji. W
horyzoncie projekcji wzrost popytu krajowego oraz jednostkowych kosztów pracy będzie
powodować stopniowy powrót inflacji do celu. Czynnikiem mogącym obniżać inflację krajową
może okazać się rosnący import z krajów o niskich kosztach wytwarzania oraz zwiększająca się
elastyczność rynku pracy. W przeciwnym kierunku może oddziaływać rosnąca emigracja polskich
pracowników do krajów Unii Europejskiej. Ponadto, utrwalenie się wzrostu liczby pracujących w
skali większej niż wynika to z projekcji prowadziłoby do wzrostu inflacji w stosunku do projekcji.
Czynnikami niepewności pozostaje nadal sytuacja na rynku ropy oraz wpływ, jaki mógłby wywrzeć
na inflację ewentualny wzrost deficytu budżetowego w stosunku do założonego w programie
konwergencji.
Rada podtrzymuje przekonanie, że najbardziej korzystna dla Polski byłaby realizacja
strategii gospodarczej nastawionej na stworzenie warunków zapewniających wprowadzenie euro w
najbliższym możliwym terminie, co przyczyniłoby się do przyspieszenia długofalowego wzrostu
gospodarczego.
Następne posiedzenie Rady odbędzie się 28-29 marca 2006 r.
