Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 31 maja 2006 r.
INFORMACJA PO POSIEDZENIU RADY POLITYKI PIENIĘŻNEJ
w dniach 30-31 maja 2006 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,00% w skali rocznej;
• stopa lombardowa 5,50% w skali rocznej;
• stopa depozytowa 2,50% w skali rocznej;
• stopa redyskonta weksli 4,25% w skali rocznej.
==================================================================
Od posiedzenia Rady w kwietniu br. nieznacznie podwyższono prognozy wzrostu
gospodarczego na 2006 r. oraz inflacji na 2006 i 2007 r. w Stanach Zjednoczonych. Natomiast
prognozy inflacji i wzrostu gospodarczego w strefie euro na lata 2006-2007 nie zmieniły się. W
kwietniu roczne tempo wzrostu cen konsumpcyjnych wzrosło zarówno w strefie euro (do 2,4% z
2,2% w marcu) jak i Stanach Zjednoczonych (do 3,5% z 3,4%). Od kwietniowego posiedzenia
Rady cena ropy naftowej na rynkach światowych obniżyła się (o 5,3%). Wzrosła natomiast średnia
cena tego surowca prognozowana na lata 2006-2007 przez analityków w ankiecie agencji Reuters
(o 3,5% dla 2006 r. i 4,4% dla 2007 r. wobec prognoz przed miesiącem). Utrzymuje się niepewność
dotycząca wpływu wysokich cen ropy na tempo wzrostu gospodarczego oraz inflację.
Od posiedzenia Rady w kwietniu br. GUS skorygował w górę tempo nominalnego wzrostu
PKB w poszczególnych kwartałach 2005 r. Jednocześnie GUS zrewidował w górę tempo wzrostu
cen w gospodarce (deflator PKB) w 2005 r. W efekcie, realny wzrost PKB w 2005 r. wyniósł 3,4%
r/r (wobec wstępnego szacunku 3,2% r/r).
Dane GUS o PKB w I kw. 2006 r. potwierdzają, że od II kw. 2005 r. tempo wzrostu
gospodarczego przyspieszało. Wzrost realnego PKB w I kw. 2006 r. wyniósł 5,2% r/r (wobec 4,3%
w IV kw. 2005 r.). Wzrost realnego PKB w I kw. 2006 r. był wyższy od oczekiwanego w
kwietniowym Raporcie o inflacji. Spożycie indywidualne wzrosło o 5,1% r/r (wobec 2,8% w IV
kw. 2005 r.), a wkład eksportu netto do wzrostu PKB wyniósł 0,7 pkt. proc. (wobec minus 1,1 pkt.
proc. w IV kw. 2005 r.). Nakłady brutto na środki trwałe zwiększyły się o 7,4% r/r (wobec 10,1%
r/r w IV kw. 2005 r.), natomiast spożycie zbiorowe o 3,4% r/r (wobec 5,1% r/r w IV kw. 2005 r.).
Wzrost spożycia indywidualnego jak i wkład eksportu netto do wzrostu PKB były wyższe od
prognozowanych w kwietniowym Raporcie o inflacji, natomiast niższa od przewidywań z
kwietniowego Raportu okazała się dynamika nakładów brutto na środki trwałe oraz spożycia
zbiorowego.
Kwietniowe dane dotyczące produkcji, sprzedaży detalicznej oraz rynku pracy wskazują na
kontynuację ożywienia gospodarczego w Polsce. Wzrost produkcji przemysłowej wyniósł w
kwietniu br. 5,8% r/r (wobec 16,4% r/r w marcu) i był zgodny z oczekiwaniami NBP, choć niższy
od średniej przewidywań ośrodków zewnętrznych. Obniżenie dynamiki produkcji wobec
poprzedniego miesiąca wynikało głównie z mniejszej niż przed rokiem liczby dni roboczych. Po
wyeliminowaniu czynników sezonowych wzrost produkcji przemysłowej w kwietniu był nadal
-2 -
wysoki i wyniósł 10,2% r/r (wobec 13,6% r/r w marcu br). W kwietniu produkcja budowlano-
montażowa wzrosła o 4,1% r/r wobec 15,5% r/r w marcu, a po wyeliminowaniu czynników
sezonowych 4,9% r/r wobec 8,3% r/r. Wzrost sprzedaży detalicznej, choć nieznacznie niższy od
oczekiwań analityków rynkowych, przyspieszył (wzrost o 13,2% r/r wobec 10,1% r/r w marcu w
ujęciu nominalnym).Był to najwyższy wzrost od kwietnia 2004 r. kiedy to nastąpił znaczący wzrost
sprzedaży detalicznej poprzedzający wstąpienie Polski do UE. Utrzymuje się wysoka dynamika
kredytu dla gospodarstw domowych: wzrost kredytów konsumpcyjnych wyniósł w kwietniu 17,6%
r/r (wobec 18,9% r/r w marcu), zaś dynamika kredytów mieszkaniowych wyniosła 41,1% r/r
(wobec 45,9% r/r w marcu). Dynamika kredytów dla przedsiębiorstw pozostaje umiarkowana
(wzrost o 3,4% r/r w kwietniu wobec 3,8% r/r w marcu).
Przyspieszający wzrost gospodarczy zwiększa popyt na pracę. Od grudnia 2004 r. w coraz
szybszym tempie rośnie zatrudnienie w sektorze przedsiębiorstw. W kwietniu br. zatrudnienie w
przedsiębiorstwach było o 2,8% wyższe niż przed rokiem. Zmniejszyła się również stopa
bezrobocia rejestrowanego w ujęciu rocznym (do 17,2% z 18,7% przed rokiem).
Ożywieniu gospodarczemu towarzyszy wzrost płac. W I kw. 2006 r. wzrost przeciętnego
wynagrodzenia w gospodarce wyniósł 4,7% r/r w ujęciu nominalnym (wobec 5,1% r/r w IV kw.
2005 r.). W kwietniu br. w sektorze przedsiębiorstw tempo wzrostu płac wyniosło 4,0% (wobec
5,4% r/r w marcu). W przemyśle wzrost wydajności pracy łącznie w okresie styczeń-kwiecień 2006
r. wyniósł ok. 9,0% r/r, natomiast dynamika przeciętnego nominalnego wynagrodzenia w tym
samym okresie wyniosła 4,4% r/r. W ostatnim okresie nasiliły się zapowiedzi wzrostu płac i
sygnały narastania żądań płacowych w części sektora publicznego. Zrealizowanie tych żądań może
prowadzić do zwiększenia nacisków na wzrost płac w pozostałej części sektora publicznego i w ten
sposób wzrostu dynamiki wynagrodzeń w całej gospodarce. Zrealizowanie zwiększonych
podwyżek musiałoby jednocześnie prowadzić do wzrostu napięć w finansach publicznych i w ten
sposób utrudniałoby ograniczanie ich deficytu. Niezbędnym warunkiem trwałego przyspieszenia
tempa wzrostu gospodarczego, nie stwarzającego ryzyka dla realizacji celu inflacyjnego jest to, aby
w dłuższym okresie płace nie rosły szybciej niż wydajność pracy.
Roczne tempo wzrostu cen konsumpcyjnych w kwietniu zwiększyło się do 0,7% (wobec
0,4% r/r w marcu). Na wzrost rocznego wskaźnika inflacji w stosunku do marca br. złożył się
głównie wzrost cen nośników energii, przede wszystkim na skutek wzrostu cen gazu związanego z
podwyższeniem taryf oraz cen paliw.Wzrosła również większość wskaźników inflacji bazowej,
choć nadal pozostały one na niskim poziomie (w kwietniu wskaźniki inflacji bazowej zawierały się
w przedziale od -0,6% r/r do 1,0% r/r). Niski poziom wszystkich wskaźników inflacji bazowej
wskazuje na utrzymywanie się niskiej presji inflacyjnej. W maju nie zmieniły się znacząco
oczekiwania inflacyjne gospodarstw domowych, które pozostały na niskim poziomie.
W kwietniu br. zanotowano wzrost cen produkcji sprzedanej przemysłu o 1,4% m/m wobec
0,7% m/m w marcu, tj. 1,8% r/r wobec 0,9% r/r. Do tego wzrostu przyczynił się głównie znaczny
wzrost cen surowców. Wzrost rocznej dynamiki cen produkcji sprzedanej (PPI) nastąpił mimo
mocniejszego o 7,7% niż rok temu efektywnego kursu złotego.
Rada podtrzymuje przekonanie, że najbardziej korzystna dla Polski byłaby realizacja
strategii gospodarczej nastawionej na stworzenie warunków zapewniających wprowadzenie euro w
najbliższym możliwym terminie, co przyczyniłoby się do przyspieszenia długofalowego wzrostu
gospodarczego.
Bilans czynników ryzyka dla przyszłej inflacji nie zmienił się istotnie od ostatniego
posiedzenia Rady, jakkolwiek pojawia się czynnik ryzyka związany z naciskami płacowymi w
sferze budżetowej.
Ponadto Rada przyjęła Sprawozdanie z wykonania założeń polityki pieniężnej
w 2005 r. i zatwierdziła Sprawozdanie z działalności Narodowego Banku Polskiego w 2005 r.
Następne posiedzenie Rady odbędzie się w dniach 27-28 czerwca 2006 r.
