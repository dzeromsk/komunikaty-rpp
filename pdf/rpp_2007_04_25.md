Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 25 kwietnia 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 24-25 kwietnia 2007 r.
Rada postanowiła podwyższyć stopy procentowe NBP o 0,25 pkt. proc. do poziomu:
• stopa referencyjna 4,25% w skali rocznej;
• stopa lombardowa 5,75% w skali rocznej;
• stopa depozytowa 2,75% w skali rocznej;
• stopa redyskonta weksli 4,50% w skali rocznej.
==================================================================
Gospodarka polska znajduje się w okresie silnego wzrostu obejmującego wszystkie jej
sektory. Dane, które napłynęły w kwietniu potwierdzają wcześniejszą ocenę, że wysoki poziom
aktywności gospodarczej powinien utrzymać się przynajmniej w kilku najbliższych kwartałach.
Utrzymaniu szybkiego wzrostu gospodarczego w Polsce sprzyjać będzie wysoka aktywność w
gospodarce światowej, a przede wszystkim kontynuacja szybkiego wzrostu gospodarczego w strefie
euro, następującego w warunkach stabilnej inflacji. W marcu roczne tempo wzrostu cen
konsumpcyjnych w Polsce wyniosło 2,5%, a więc ukształtowało się na poziomie zgodnym z celem
inflacyjnym NBP.
Rada zapoznała się z przygotowaną przez analityków NBP projekcją inflacji i PKB z
modelu ECMOD, która stanowi jedną z przesłanek, na podstawie których Rada podejmuje decyzje
w sprawie stóp procentowych NBP. Zgodnie z kwietniową projekcją z modelu ECMOD, roczne
tempo wzrostu PKB utrzyma się z 50-procentowym prawdopodobieństwem w przedziale 6,0-7,0%
w 2007 r. (wobec 4,9-6,7% w projekcji styczniowej), 4,0-6,3% w 2008 r. (wobec 3,6-6,4%) oraz
4,0-7,0% w 2009 r. (wobec 3,5-6,5%).
Według kwietniowej projekcji inflacji, tempo wzrostu cen konsumpcyjnych będzie w całym
horyzoncie niższe niż w styczniowej projekcji. Przy założeniu niezmienionych stóp procentowych z
50-procentowym prawdopodobieństwem inflacja utrzyma się w przedziale 1,3-2,6% w IV kw. 2007
r. (wobec 2,1-3,8% w projekcji styczniowej), 1,6-3,8% w IV kw. 2008 r. (wobec 2,2-4,5%) oraz
2,1-4,6% w IV kw. 2009 r. (wobec 2,4-5,2%). Rada zapoznała się również z wynikami innych prac
prognostycznych prowadzonych w NBP.
Rada ocenia, że w II połowie 2007 r. inflacja CPI przejściowo obniży się do poziomu
wyraźnie niższego od celu inflacyjnego 2,5%, na co wskazuje również kwietniowa projekcja
inflacji.
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego jest wyższe niż prawdopodobieństwo, że inflacja będzie niższa od celu, co
skłoniło Radę do zacieśnienia polityki pieniężnej. Rada uznała, że w najbliższych kwartałach
utrzyma się wysokie tempo wzrostu popytu krajowego, najprawdopodobniej przewyższają
ce tempo
wzrostu potencjalnego PKB, co będzie oddziaływać w kierunku stopniowego narastania presji
płacowej i inflacyjnej.
-2 -
W najbliższych miesiącach Rada będzie bacznie obserwować relację tempa wzrostu
wynagrodzeń do dynamiki wydajności pracy, poziom kursu złotego, oddziaływanie procesów
globalizacyjnych na gospodarkę oraz inne czynniki.
Na kwietniowym posiedzeniu Rada przyjęła Sprawozdanie finansowe NBP na dzień
31.12.2006, Bilans płatniczy RP za IV kwartał 2006 r. oraz Raport o inflacji. Kwiecień 2007.
Syntetyczny opis dyskusji na kwietniowym posiedzeniu Rady (minutes) zostanie
opublikowany 24 maja 2007 r.
Następne posiedzenie Rady odbędzie się 16 maja 2007 r. i będzie poświęcone rozpatrzeniu
projektów Sprawozdania z wykonania założeń polityki pieniężnej na rok 2006 oraz Sprawozdania z
działalności Narodowego Banku Polskiego w 2006 roku. Sprawozdania zostaną ostatecznie przyjęte
na posiedzeniu w dniach 29-30 maja 2007 r.
