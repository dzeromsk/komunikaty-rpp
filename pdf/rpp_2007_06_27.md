Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 27 czerwca 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 26-27 czerwca 2007 r.
Rada postanowiła podwyższyć stopy procentowe NBP o 0,25 pkt. proc. do poziomu:
• stopa referencyjna 4,50% w skali rocznej;
• stopa lombardowa 6,00% w skali rocznej;
• stopa depozytowa 3,00% w skali rocznej;
• stopa redyskonta weksli 4,75% w skali rocznej.
==================================================================
Gospodarka polska znajduje się nadal w okresie silnego wzrostu obejmującego wszystkie jej
sektory. Dane, które napłynęły od czasu ostatniego posiedzenia potwierdzają wcześniejsze oceny,
że wysoki poziom aktywności gospodarczej powinien utrzymać się przynajmniej przez kilka
najbliższych kwartałów, chociaż tempo wzrostu gospodarczego w kolejnych kwartałach będzie
najprawdopodobniej nieco niższe niż w I kw. 2007 r. Utrzymaniu szybkiego wzrostu
gospodarczego w Polsce sprzyjać będzie wysoka aktywność w gospodarce światowej, a przede
wszystkim utrwalanie się ożywienia gospodarczego w strefie euro, które następuje w warunkach
stabilnej inflacji. W maju roczne tempo wzrostu cen konsumpcyjnych w Polsce wyniosło 2,3%, a
więc kolejny miesiąc było bliskie celowi inflacyjnemu NBP, który wynosi 2,5%.
Rada ocenia, że w III kwartale 2007 r. inflacja może ulec przejściowemu obniżeniu w
stosunku do obecnego poziomu.
W ocenie Rady, w najbliższych kwartałach tempo wzrostu gospodarczego będzie
najprawdopodobniej nadal wyższe od tempa wzrostu potencjalnego PKB. Najnowsze informacje o
sytuacji na rynku pracy wskazują na utrzymanie się wysokiej dynamiki wynagrodzeń oraz
pogorszenie relacji między wzrostem wynagrodzeń i wydajności pracy. Możliwe jest dalsze
narastanie presji płacowej i w konsekwencji presji inflacyjnej. Rada uznała, że wzrost inflacji w
średnim okresie może być ograniczany przez utrzymanie się wysokiego tempa wzrostu wydajności,
bardzo dobrą sytuację finansową przedsiębiorstw oraz nadal niską dynamikę cen zewnętrznych,
związaną z procesem globalizacji i towarzyszącym jej wzrostem konkurencji na rynku dóbr i usług
podlegających wymianie międzynarodowej. Jednakże, Rada uznała siłę oddziaływania tych
czynników za niewystarczającą do utrzymania inflacji na poziomie celu w horyzoncie
oddziaływania polityki pieniężnej. W związku z tym Rada oceniła prawdopodobieństwo
ukształtowania się inflacji w średnim okresie powyżej celu inflacyjnego za wyższe niż
prawdopodobieństwo, że inflacja będzie niższa od celu i podjęła decyzję o podwyżce stóp
procentowych NBP.
W najbliższych miesiącach Rada będzie bacznie obserwować dynamikę i strukturę wzrostu
popytu krajowego, w tym stopień ekspansywności polityki fiskalnej, relację pomiędzy tempem
wzrostu wynagrodzeń i wydajności pracy, poziom kursu złotego oraz oddziaływanie procesów
globalizacyjnych na gospodarkę.
