Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 25 lutego 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 24-25 lutego 2009 r.
Rada postanowiła obniżyć stopy procentowe NBP o 0,25 pkt. proc. do poziomu:
stopa referencyjna 4,00% w skali rocznej;
stopa lombardowa 5,50% w skali rocznej;
stopa depozytowa 2,50% w skali rocznej;
stopa redyskonta weksli 4,25% w skali rocznej.
Dane, które napłynęły w ostatnim okresie potwierdzają, że tempo wzrostu gospodarczego w
Polsce ulega istotnemu obniżeniu. Znaczące spowolnienie wzrostu gospodarczego spowodowane
recesją u głównych partnerów handlowych Polski obejmuje kolejne sektory gospodarki. Podobnie
jak za granicą, do spowolnienia tempa wzrostu gospodarczego przyczynia się utrudniony dostęp do
kredytu wynikający ze wzrostu awersji do ryzyka i znacznego zaostrzenia warunków kredytowych
przez banki, a także pogarszanie się nastrojów podmiotów gospodarczych. Pomimo utrzymywania
się nadpłynności sektora bankowego, koszt kredytu pozostaje na stosunkowo wysokim poziomie,
co wynika z wysokiej premii za ryzyko kredytowe zawartej w rynkowych stopach procentowych i z
podwyższonych marż. Jednocześnie informacje o sytuacji na rynku pracy potwierdzają wzrost
bezrobocia i obniżanie się dynamiki wynagrodzeń w gospodarce, co oddziałuje w kierunku
zmniejszenia presji inflacyjnej.
W ostatnim okresie nastąpiło silne osłabienie walut krajów Europy Środkowo-Wschodniej,
w tym złotego, czemu towarzyszył znaczny wzrost zmienności jego kursu. W ocenie Rady kurs
złotego jest obecnie słabszy od kursu równowagi i nie odzwierciedla relatywnie korzystnego stanu i
perspektyw polskiej gospodarki.
Według wstępnych danych GUS, w styczniu 2009 r. roczne tempo wzrostu cen
konsumpcyjnych w Polsce uległo dalszemu obniżeniu (do 3,1%). Spadek inflacji wynikał przede
wszystkim z obniżenia się cen paliw, choć skala jej spadku ograniczona została silnym wzrostem
cen regulowanych (nośników energii oraz usług związanych z użytkowaniem mieszkania) oraz
deprecjacją kursu złotego.
Rada zapoznała się z przygotowaną przez Instytut Ekonomiczny NBP projekcją inflacji i
PKB z modelu NECMOD, stanowiącą jedną z przesłanek, na podstawie których Rada podejmuje
decyzje w sprawie stóp procentowych NBP. Projekcja makroekonomiczna, która zostanie
przedstawiona w Raporcie o inflacji została przygotowana z wykorzystaniem danych dostępnych
do 23 stycznia br. Prognozowane w lutowej projekcji roczne tempo wzrostu cen konsumpcyjnych
jest w całym horyzoncie projekcji niższe od oczekiwanego w projekcji październikowej. Przy
założeniu niezmienionych stóp procentowych prognozowana inflacja z 50-procentowym
prawdopodobieństwem znajdzie się w przedziale 2,5–3,9% w 2009 r. (wobec 3,9–5,7% w
październikowej projekcji), 0,5–3,2% w 2010 r. (wobec 1,9–4,5%) oraz –0,9–2,6% w 2011 r.
Natomiast roczne tempo wzrostu PKB zgodnie z lutową projekcją znajdzie się z 50-procentowym
prawdopodobieństwem w przedziale 0,3–1,9% w 2009 r. (wobec 1,9–3,7% w październikowej
projekcji), 1,2–3,3% w 2010 r. (wobec 2,7–4,5%) oraz 2,5–4,8% w 2011 r.
-2 -
W ocenie Rady, w najbliższych miesiącach inflacja może przejściowo nieznacznie wzrosnąć
ze względu na wzrost cen kontrolowanych, w tym przede wszystkim cen energii elektrycznej oraz
cen paliw.
W średnim okresie, recesja w gospodarce światowej przyczyniająca się do spowolnienia
krajowego wzrostu gospodarczego będzie oddziaływać w kierunku ograniczenia presji inflacyjnej w
Polsce. W kierunku ograniczenia popytu, a przez to presji inflacyjnej oddziałuje również
zaostrzenie warunków przyznawania kredytów przez banki. W kierunku wzrostu cen będzie
natomiast oddziaływać obserwowana w ostatnich miesiącach znacząca deprecjacja złotego.
Osłabienie kursu złotego zwiększa także złotową wartość walutowych zobowiązań podmiotów
gospodarczych (zarówno gospodarstw domowych, jak i przedsiębiorstw), co może przyczyniać się
do obniżenia popytu krajowego.
Rada oceniła prawdopodobieństwo ukształtowania się inflacji w średnim okresie poniżej
celu inflacyjnego za wyższe od prawdopodobieństwa, że inflacja będzie wyższa od celu i podjęła
decyzję o obniżeniu stóp procentowych.
Łagodzenie polityki pieniężnej powinno sprzyjać powrotowi gospodarki na ścieżkę
potencjalnego tempa wzrostu, co w średnim okresie sprzyja realizacji celu inflacyjnego. Decyzje
Rady w nadchodzących miesiącach będą uwzględniać napływające informacje dotyczące
perspektyw wzrostu gospodarczego, inflacji i sytuacji na rynkach finansowych w Polsce i na
świecie oraz informacje dotyczące kształtowania się kursu złotego.
Rada Polityki Pieniężnej realizuje strategię bezpośredniego celu inflacyjnego w warunkach
płynnego kursu walutowego. W ramach tej strategii Narodowy Bank Polski może stosować
instrumenty bezpośrednio wpływające na kurs złotego.
Czynnikiem sprzyjającym łagodzeniu polityki pieniężnej może być zachowanie dyscypliny
sektora finansów publicznych.
Rada będzie analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do mechanizmu
kursowego ERM II i strefy euro powinno nastąpić w najbliższym możliwym terminie, po uzyskaniu
koniecznego poparcia politycznego dla zmian w Konstytucji Rzeczypospolitej Polskiej i innych
aktach prawnych niezbędnych dla przyjęcia euro w Polsce.
Rada przyjęła Raport o Inflacji – Luty 2009.
