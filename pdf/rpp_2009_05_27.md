Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 27 maja 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 26-27 maja 2009 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,75% w skali rocznej;
stopa lombardowa 5,25% w skali rocznej;
stopa depozytowa 2,25% w skali rocznej;
stopa redyskonta weksli 4,00% w skali rocznej.
Dane, które napłynęły od ostatniego posiedzenia Rady wskazują na utrzymywanie się recesji
w Stanach Zjednoczonych i jej pogłębienie się w strefie euro. Jednocześnie część informacji
dotyczących Stanów Zjednoczonych może sygnalizować pewien wzrost aktywności w tej
gospodarce w nadchodzącym okresie, natomiast – mimo poprawy niektórych wskaźników
koniunktury – prognozy wzrostu gospodarczego w strefie euro, będącej głównym partnerem
handlowym Polski, zostały ponownie obniżone. Dalsze pogorszenie koniunktury obserwowane jest
także w krajach Europy Środkowo-Wschodniej.
Najnowsze informacje dotyczące sytuacji gospodarki polskiej potwierdzają, że aktywność
gospodarcza utrzymuje się na niskim poziomie. W kierunku spowolnienia wzrostu oddziałuje
spadek popytu związany z recesją za granicą, obniżanie się tempa wzrostu realnych wynagrodzeń
gospodarstw domowych i gorsza sytuacja finansowa przedsiębiorstw, a także utrudniony dostęp do
kredytu. Pomimo utrzymywania się nadpłynności sektora bankowego, podwyższona premia za
ryzyko sprawia, że koszt kredytu pozostaje na stosunkowo wysokim poziomie. Czynnikiem
dodatkowo ograniczającym popyt jest pogarszanie się nastrojów podmiotów gospodarczych.
Jednocześnie informacje o sytuacji na rynku pracy potwierdzają dalszy spadek zatrudnienia oraz
stopniowe obniżanie się dynamiki wynagrodzeń, co przyczynia się do zmniejszenia presji
inflacyjnej.
W ostatnim okresie zmienność kursów walut krajów Europy Środkowo-Wschodniej, w tym
złotego, uległa pewnemu obniżeniu, pozostając jednak w większości tych krajów na stosunkowo
wysokim poziomie.
W kwietniu br. roczne tempo wzrostu cen konsumpcyjnych w Polsce wzrosło do 4,0%,
utrzymując się powyżej celu inflacyjnego, który wynosi 2,5%, oraz górnej granicy odchyleń od
celu, określonej na poziomie 3,5%. Do utrzymywania się inflacji na podwyższonym poziomie
przyczynia się wysokie roczne tempo wzrostu cen regulowanych, w tym cen nośników energii oraz
usług związanych z użytkowaniem mieszkania. Wzrost inflacji w kwietniu wynikał przede
wszystkim ze wzrostu cen żywności oraz cen w grupie transport, co było związane z
wcześniejszym znacznym osłabieniem kursu złotego, a także ze wzrostu cen wyrobów akcyzowych.
Wzrosły też wszystkie miary inflacji bazowej.
W ocenie Rady w najbliższych miesiącach inflacja prawdopodobnie obniży się, choć nadal
będzie się kształtować na podwyższonym poziomie głównie ze względu na relatywnie wysoki
roczny wskaźnik cen żywności oraz cen regulowanych, w tym przede wszystkim cen nośników
energii.
-2 -
W średnim okresie recesja w gospodarce światowej przyczyniająca się do spowolnienia
krajowego wzrostu gospodarczego będzie ograniczać presję inflacyjną w Polsce. W kierunku
ograniczenia popytu, a przez to presji inflacyjnej będzie również oddziaływać dalsze pogarszanie
się sytuacji na rynku pracy i związany z tym spadek dynamiki realnych wynagrodzeń oraz mniej
korzystna niż w minionym okresie sytuacja finansowa przedsiębiorstw. W tym samym kierunku
oddziałuje także zaostrzenie warunków kredytowania przez banki. W kierunku wzrostu cen będzie
natomiast oddziaływać obserwowana wcześniej znaczna deprecjacja złotego.
Rada ocenia prawdopodobieństwo ukształtowania się inflacji w średnim okresie poniżej celu
inflacyjnego za wyższe od prawdopodobieństwa, że inflacja będzie wyższa od celu. Decyzje Rady
w nadchodzących miesiącach będą uwzględniać napływające informacje dotyczące perspektyw
wzrostu gospodarczego i inflacji, sytuację na rynkach finansowych w Polsce i na świecie,
informacje dotyczące sektora finansów publicznych oraz kształtowanie się kursu złotego. Ponadto
Rada uznała, że pełniejsza ocena perspektyw inflacji będzie możliwa po zapoznaniu się z wynikami
czerwcowej projekcji z modelu NECMOD.
Rada podjęła decyzję o obniżeniu stopy rezerwy obowiązkowej o 0,5 pkt. proc. z 3,5% do
3%. Decyzja ta ma zastosowanie do rezerwy obowiązkowej podlegającej utrzymaniu od dnia 30
czerwca 2009 r. W ocenie Rady obniżenie stopy rezerwy obowiązkowej powinno stworzyć bankom
dodatkowe możliwości zwiększenia akcji kredytowej.
Rada będzie nadal analizowała wpływ zmian sytuacji na krajowym rynku międzybankowym
na działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do ERM II i strefy
euro powinno nastąpić w najbliższym możliwym terminie, po uzyskaniu koniecznego poparcia
politycznego dla zmian w Konstytucji Rzeczypospolitej Polskiej i innych aktach prawnych
niezbędnych dla przyjęcia euro w Polsce.
Rada zatwierdziła Sprawozdanie z działalności NBP w 2008 roku.
Na posiedzeniu w dniu 13 maja 2009 r. Rada przyjęła Sprawozdanie z wykonania założeń
polityki pieniężnej na rok 2008 oraz pozytywnie oceniła działalność Zarządu Narodowego Banku
Polskiego w zakresie realizacji założeń polityki pieniężnej na rok 2008 poprzez operacje otwartego
rynku, operacje depozytowo-kredytowe, swapy walutowe oraz naliczanie i utrzymywanie rezerwy
obowiązkowej banków.
