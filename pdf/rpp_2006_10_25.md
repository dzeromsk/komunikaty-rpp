Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 25 października 2006 r.
INFORMACJA PO POSIEDZENIU RADY POLITYKI PIENIĘŻNEJ
w dniach 24-25 października 2006 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,00% w skali rocznej;
• stopa lombardowa 5,50% w skali rocznej;
• stopa depozytowa 2,50% w skali rocznej;
• stopa redyskonta weksli 4,25% w skali rocznej.
Od posiedzenia Rady we wrześniu br. w strefie euro podwyższono prognozy wzrostu
gospodarczego na 2006 r., natomiast nie zmieniono prognoz na 2007 r. W Stanach Zjednoczonych
nie zmieniono prognoz wzrostu gospodarczego na 2006 r., natomiast nieznacznie obniżono
prognozy na 2007 r. W strefie euro nie zmieniły się istotnie prognozy inflacji na lata 2006-2007. W
Stanach Zjednoczonych nie zmieniono prognoz inflacji na 2006 r., natomiast nieznacznie obniżono
prognozy na 2007 r. We wrześniu obniżyło się roczne tempo wzrostu cen konsumpcyjnych: w
strefie euro do 1,7% (z 2,3% w sierpniu), w Stanach Zjednoczonych do 2,1% r/r (z 3,8% r/r).Do
obniżenia tempa wzrostu cen w strefie euro i Stanach Zjednoczonych w znacznym stopniu
przyczynił się spadek cen ropy naftowej. Od wrześniowego posiedzenia Rady cena ropy naftowej
obniżyła się o 4,0 USD (tj. 6,6%), natomiast nie zmieniła się znacząco cena tego surowca
prognozowana na lata 2006-2007 (według analityków ankietowanych przez agencję Reuters).
Dane GUS za lipiec-wrzesień br. dotyczące produkcji przemysłowej, produkcji budowlano-
montażowej i sprzedaży detalicznej wskazują na utrzymywanie się wysokiego tempa wzrostu
gospodarczego w III kw. br. Wzrost produkcji przemysłowej we wrześniu br. był zgodny z
oczekiwaniami NBP i wyniósł 11,7% r/r (wobec 12,6% r/r w sierpniu). Po wyeliminowaniu
czynników sezonowych wzrost produkcji przemysłowej we wrześniu wyniósł 13,8% r/r (wobec
12,9% r/r w sierpniu). Wyższy od oczekiwań NBP okazał się wzrost produkcji budowlano-
montażowej, który przyspieszył do 21,1% r/r wobec 15,3% r/r w sierpniu, a po wyeliminowaniu
czynników sezonowych – do 20,9% r/r wobec 14,8% r/r. Wzrosła dynamika sprzedaży detalicznej
(do 14,5% r/r w ujęciu nominalnym wobec 11,5% r/r w sierpniu). Wstępne oceny GUS wskazują,
że w III kw. 2006 r. wzrost PKB powinien być nie niższy niż w II kw. 2006 r. (tzn. wyniósł co
najmniej 5,5% r/r).
Przyspiesza dynamika kredytu dla gospodarstw domowych: we wrześniu tempo wzrostu
kredytów konsumpcyjnych przyspieszyło do 20,4% r/r (wobec 19,6% r/r w sierpniu), zaś tempo
wzrostu kredytów mieszkaniowych zwiększyło się do 55,9% r/r (wobec 51,2% r/r). Od kwietnia
wzrasta dynamika kredytów dla przedsiębiorstw (9,5% r/r we wrześniu wobec 3,4% r/r w kwietniu).
Przyspieszenie tempa wzrostu kredytu dla przedsiębiorstw, jakie nastąpiło mimo posiadania przez
przedsiębiorstwa dużych środków własnych związanych z ich bardzo dobrymi wynikami
finansowymi, może zapowiadać dalszy wzrost dynamiki inwestycji.
-2 -
Szybkiemu wzrostowi gospodarczemu towarzyszy dynamicznie rosnący popyt na pracę. Od
grudnia 2004 r. coraz szybciej rośnie zatrudnienie w sektorze przedsiębiorstw - we wrześniu br.
wzrost zatrudnienia w przedsiębiorstwach wyniósł \- podobnie jak w sierpniu - 3,5% r/r. Według
danych z urzędów pracy we wrześniu br. stopa bezrobocia rejestrowanego obniżyła się do 15,2%
wobec 17,6% rok wcześniej.
Wzrostowi gospodarczemu towarzyszy wysokie tempo wzrostu wynagrodzeń. W sektorze
przedsiębiorstw, we wrześniu br. wzrost nominalnych płac wyniósł 5,1% r/r wobec 5,3% r/r w
sierpniu.Niezbędnym warunkiem trwałego utrzymania wysokiego tempa wzrostu gospodarczego,
nie stwarzającego ryzyka dla realizacji celu inflacyjnego jest to, aby płace nie rosły szybciej niż
wydajność pracy. Wymaga to silnego i nastawionego na efektywność nadzoru właścicielskiego w
przedsiębiorstwach, co na ogół lepiej realizowane jest w warunkach własności prywatnej. Wymaga
to także dyscypliny płac w sektorze publicznym.
We wrześniu roczne tempo wzrostu cen konsumpcyjnych wyniosło, podobnie jak w
sierpniu, 1,6% i było nieznacznie niższe od oczekiwań ośrodków zewn
ętrznych oraz NBP. Tym
samym inflacja utrzymała się nieznacznie powyżej dolnej granicy odchyleń od celu inflacyjnego.
Na utrzymanie się rocznej dynamiki cen konsumpcyjnych na tym samym, co w poprzednim
miesiącu, poziomie złożyło się głównie przyspieszenie rocznej dynamiki cen żywności i napojów
bezalkoholowych przy jednoczesnym spadku cen paliw. Na podobnym do poprzedniego miesiąca
poziomie utrzymały się wskaźniki inflacji bazowej. We wrześniu wskaźniki inflacji bazowej
zawierały się w przedziale od 1,0% r/r do 1,4% r/r, a inflacja netto wyniosła 1,4%. Październik był
kolejnym miesiącem, w którym wzrosły oczekiwania inflacyjne gospodarstw domowych (1,6% r/r
wobec 1,3% r/r we wrześniu i 0,8% r/r w sierpniu). Prognozowana w październiku przez
analityków bankowych inflacja za 11 miesięcy wyniosła 2,2% wobec 2,3% przed miesiącem.
Według badań koniunktury GUS, od początku 2006 r. następuje stopniowy wzrost przewidywanych
cen w handlu detalicznym, a także cen produkcji przemysłowej i budowlano-montażowej.
We wrześniu br. roczne tempo wzrostu cen produkcji sprzedanej przemysłu wyniosło 3,6%
wobec 3,3% w sierpniu (tj. -0,1% m/m, podobnie jak w sierpniu), przy czym w przemyśle
przetwórczym wyniosło ono 1,7% wobec 1,5% w sierpniu. We wrześniu nominalny efektywny kurs
złotego był zbliżony do poziomu sprzed roku.
Rada Polityki Pieniężnej zapoznała się z przygotowaną przez analityków NBP projekcją
inflacji i PKB, która zostanie przedstawiona w październikowym Raporcie o inflacji. Zgodnie z tą
projekcją, roczne tempo wzrostu PKB utrzyma się z 50-procentowym prawdopodobieństwem w
przedziale 5,2-5,5% w 2006 r. (wobec 4,7-5,3% w lipcowej projekcji); 4,1-6,2% w 2007 r. (wobec
3,6-5,9%) oraz 4,5-7,0% w 2008 r. (wobec 4,0-6,6%).
Październikowa projekcja inflacji wskazuje, że w całym horyzoncie projekcji tempo wzrostu
cen konsumpcyjnych będzie wyższe od oczekiwanego w lipcowym Raporcie. Przy założeniu
niezmienionych stóp procentowych z 50-procentowym prawdopodobieństwem inflacja utrzyma się
w przedziale 1,8-2,2% w IV kw. 2006 r. (wobec 1,0-1,9% w projekcji lipcowej), 1,9-3,8% w IV kw.
2007 r. (wobec 1,5-3,5%) oraz 2,2-4,6% w IV kw. 2008 r. (wobec 1,7-4,3%).
W ocenie autorów przedstawiona w Raporcie projekcja inflacji nie uwzględnia wszystkich
źródeł niepewności. Dotyczy to przede wszystkim możliwości wyraźnie szybszego, niż przewiduje
projekcja, wzrostu płac oraz kształtu polityki gospodarczej w najbliższych latach. Ponadto,
październikowa projekcja została opracowana z wykorzystaniem danych dostępnych do 28
września br. Nie uwzględnia ona niższych niż założono w projekcji cen ropy naftowej. Zarówno
szacunek PKB, jak i inflacja CPI w III kw. br. były zbliżone do założeń projekcji, natomiast inflacja
netto w III kw. br. była zgodna z założoną w projekcji.
Aktualne dane potwierdziły, że w III kw. 2006 r. inflacja bieżąca i inflacja netto
ukształtowały się na poziomie wyższym od przewidywanego wlipcowej projekcji. Tym
samym inflacja bieżąca znalazła się w pobliżu dolnej granicy przedziału odchyleń od celu
inflacyjnego. Nowe dane oraz październikowa projekcja inflacji sygnalizują, że inflacja w
-3 -
średnim okresie może ukształtować się na wyższym poziomie niż oceniano na poprzednim
posiedzeniu.
Zdaniem Rady obserwowane obecnie wysokie tempo wzrostu gospodarczego stwarza
dogodne warunki dla przeprowadzenia reform powodujących trwałe ograniczenie nierównowagi
finansów publicznych. Rada podtrzymuje przekonanie, że najbardziej korzystna dla Polski byłaby
realizacja strategii gospodarczej nastawionej na stworzenie warunków zapewniających
wprowadzenie euro w najbliższym możliwym terminie. Ograniczenie nierównowagi finansów
publicznych samo w sobie, a także przez stworzenie warunków umożliwiających wprowadzenie
euro, przyczyniłoby się do przyspieszenia długofalowego wzrostu gospodarczego.
Na posiedzeniu w dniu 19 października 2006 r. Rada uzgodniła, że począwszy od
następnego Raportu o inflacji (styczeń 2007 r.) zmodyfikowana zostanie formuła rozdziału
"Polityka pieniężna" (rozdział III Raportu o inflacji). Nowa formuła tego rozdziału umożliwi
pełniejsze przedstawienie ocen formułowanych w trakcie posiedzeń Rady na tle zmieniających się
procesów gospodarczych, a tym samym będzie zbliżona do praktyki stosowanej przez wiele
banków centralnych (minutes).
Rada przyjęła Bilans Płatniczy Rzeczypospolitej Polskiej za II kwartał 2006 r.
Następne posiedzenie Rady odbędzie się w dniach 28-29 listopada 2006 r.
