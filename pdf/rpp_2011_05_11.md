Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 11 maja 2011 r.
INFORMACJA PO POSIEDZENIU RADY POLITYKI PIENIĘŻNEJ
w dniach 10-11 maja 2011 r.
Rada postanowiła podwyższyć stopy procentowe NBP o 0,25 pkt proc. do poziomu:
stopa referencyjna 4,25% w skali rocznej;
stopa lombardowa 5,75% w skali rocznej;
stopa depozytowa 2,75% w skali rocznej;
stopa redyskonta weksli 4,50% w skali rocznej.
Napływające dane wskazują na utrzymywanie się tendencji wzrostowych w gospodarce światowej.
Według wstępnych szacunków wzrost PKB w Stanach Zjednoczonych spowolnił w I kw. br., co
prawdopodobnie miało jednak przejściowy charakter. Utrzymuje się umiarkowane ożywienie w
strefie euro, w tym relatywnie szybko rośnie aktywność gospodarcza w Niemczech, które są
głównym partnerem handlowym Polski. Wzrost gospodarczy w większości krajów rozwiniętych
jest jednak nadal ograniczany przez wysoki poziom bezrobocia oraz trwające dostosowania w
bilansach gospodarstw domowych, przedsiębiorstw i instytucji finansowych. W reakcji na rosnącą
presję inflacyjną, w największych gospodarkach wschodzących oraz w niektórych gospodarkach
rozwiniętych następuje zaostrzanie polityki monetarnej.
Czynnikiem niepewności dla wzrostu gospodarczego na świecie pozostają skutki wysokiej
nierównowagi fiskalnej w wielu krajach rozwiniętych oraz silnie ekspansywnej polityki monetarnej
głównych banków centralnych. Niepewność ta jest zwiększana przez napięcia w Afryce Północnej i
na Bliskim Wschodzie, wydarzenia w Japonii oraz wzrost cen surowców na rynkach światowych.
W ostatnim okresie nadal umacniały się kursy walut krajów wschodzą
cych, w tym po deprecjacji w
I kw. br. umocnił się kurs złotego.
Dane, które napłynęły w ostatnim okresie z polskiej gospodarki potwierdziły ocenę, że roczne
tempo wzrostu PKB w I kw. br. mogło być zbliżone do obserwowanego w poprzednim kwartale.
Jednocześnie badania koniunktury przedsiębiorstw wskazują na poprawę oczekiwań firm
dotyczących popytu, zamówień i produkcji w II kw. br. Mimo stopniowego wzrostu wykorzystania
mocy produkcyjnych oraz bardzo dobrej sytuacji finansowej przedsiębiorstw, firmy nie sygnalizują
znacznego przyspieszenia aktywności inwestycyjnej w najbliższym okresie. Dane z rynku pracy
wskazują, że relatywnie wysokiej dynamice zatrudnienia w przedsiębiorstwach towarzyszy
utrzymywanie się umiarkowanego wzrostu wynagrodzeń. Jednocześnie utrzymuje się podwyższony
poziom bezrobocia (po skorygowaniu o czynniki sezonowe).
Akcja kredytowa dla przedsiębiorstw pozostaje ograniczona, głównie z przyczyn leżących po
stronie popytu firm na kredyt, choć w ostatnim okresie nieznacznie zwiększył się przyrost wartości
kredytów udzielonych temu sektorowi. Utrzymuje się relatywnie szybki wzrost kredytów
hipotecznych dla gospodarstw domowych (po skorygowaniu o wpływ zmian kursu walutowego)
przy spadku kredytów konsumpcyjnych.
-2 -
W marcu 2011 r. roczna inflacja CPI wzrosła do 4,3%, pozostając powyżej celu inflacyjnego NBP
(2,5%). Przyspieszenie wzrostu cen, choć było związane głównie z dalszym wzrostem cen
żywności i energii, dotyczyło także większości pozostałych kategorii dóbr i usług. W efekcie,
nastąpił dalszy wzrost inflacji bazowej. Zwiększyła się także dynamika cen produkcji sprzedanej
przemysłu. W kwietniu br. nieznacznie obniżyły się natomiast oczekiwania inflacyjne.
W ocenie Rady w kolejnych miesiącach roczny wskaźnik CPI będzie kształtować się na
podwyższonym poziomie, co jest związane głównie ze wzrostem cen surowców rolnych i ropy
naftowej na rynkach światowych, który dotychczas nie był istotnie neutralizowany przez zmiany
kursu złotego.
W średnim okresie, kontynuacja ożywienia gospodarczego w Polsce wraz z dalszym wzrostem
zatrudnienia może prowadzić do stopniowego wzrostu presji płacowej, a w konsekwencji
utrzymania się nasilonej presji inflacyjnej. Ryzyko utrwalenia się podwyższonej inflacji rodzą także
podwyższone oczekiwania inflacyjne wraz z silnym wzrostem cen surowców na świecie. Aby
ograniczyć ryzyko kształtowania się inflacji powyżej celu inflacyjnego w średnim okresie, Rada
postanowiła ponownie podnieść stopy procentowe NBP kontynuując cykl zacieśniania polityki
pieniężnej. Jednocześnie Rada będzie w dalszym ciągu analizowała ewentualne sygnały narastania
presji inflacyjnej.
Ważnym uwarunkowaniem polityki pieniężnej jest sytuacja finansów publicznych. Podjęcie
zdecydowanych działań mających na celu trwałe zmniejszenie deficytu sektora finansów
publicznych i zahamowanie narastania długu publicznego jest niezbędne dla stabilności
makroekonomicznej oraz umożliwi spełnienie kryteriów niezbędnych dla przyjęcia euro.
Choć udział kredytów walutowych dla gospodarstw domowych w nowo udzielanych kredytach
hipotecznych dla tych podmiotów zmniejszył się, to według Rady dla stabilności
makroekonomicznej ważne jest podejmowanie działań, które zapobiegną szybkiemu wzrostowi
kredytów walutowych dla gospodarstw domowych. Działania te mogą przyczynić się do
zwiększenia efektywności mechanizmu transmisji monetarnej. Dlatego też Rada oczekuje przyjęcia
rozwiązań zmierzających do ograniczenia podaży nowych kredytów walutowych dla gospodarstw
domowych.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
