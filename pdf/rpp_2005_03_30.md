Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 30 marca 2005 r.
INFORMACJA PO POSIEDZENIU RADY POLITYKI PIENIĘŻNEJ
w dniach 29-30 marca 2005 r.
Rada postanowiła obniżyć stopy procentowe NBP o 0,5 pkt. proc. do poziomu:
• stopa referencyjna 6,0% w skali rocznej;
• stopa lombardowa 7,5% w skali rocznej;
• stopa depozytowa 4,5% w skali rocznej;
• stopa redyskonta weksli 6,5% w skali rocznej.
Rada utrzymała łagodne nastawienie w polityce pieniężnej.
==================================================================
Wskaźniki koniunktury w strefie euro i w Stanach Zjednoczonych w styczniu i lutym br.
wskazują na utrzymujące się zróżnicowanie tempa ożywienia gospodarczego w tych dwóch
obszarach. Międzynarodowe ośrodki prognostyczne zrewidowały w dół prognozy wzrostu
gospodarczego w strefie euro na 2005 r., co dotyczyło w szczególności Niemiec, natomiast
prognozy wzrostu dla gospodarki amerykańskiej zostały podwyższone. Obserwowane ostatnio
sygnały nasilającej się presji inflacyjnej w Stanach Zjednoczonych doprowadziły do wzrostu stóp
procentowych na tym rynku. Oprocentowanie amerykańskich papierów wartościowych wzrosło, co
spowodowało, że relatywna rentowność inwestycji portfelowych w krajach rozwijających się i w
nowych krajach członkowskich UE spadła. Przyczyniło się to do obserwowanego ostatnio odpływu
kapitału z tych rynków i do deprecjacji walut tych krajów. W marcu br. zaobserwowano silny
wzrost cen ropy naftowej na rynkach światowych. Prognozy cen ropy naftowej na najbliższe lata
zakładają obecnie spadek cen w znacznie mniejszej skali niż wcześniej przewidywano.
Według danych GUS tempo wzrostu PKB w IV kw. 2004 r. wyniosło 3,9%, tj. mniej niż
szacowano na podstawie wstępnych danych za 2004 r. Dane o PKB w IV kwartale 2004 r.
potwierdziły ożywienie popytu inwestycyjnego oraz obniżenie dynamiki spożycia. Wbrew
wcześniejszym oczekiwaniom wkład eksportu netto do wzrostu w IV kw. pozostał dodatni.
Analiza dostępnych danych wskazuje, że w I kw. 2005 r. dynamika PKB będzie
prawdopodobnie niższa niż w poprzednim kwartale oraz niższa niż uwzględniono w lutowym
Raporcie o inflacji. Wskazuje na to między innymi niska dynamika produkcji przemysłowej oraz
wyraźne obniżenie ocen koniunktury w przetwórstwie przemysłowym w marcu br., choć w dalszym
ciągu stan koniunktury jest oceniany pozytywnie. Po korekcie o wahania sezonowe w pewnym
stopniu pogorszyły się również oceny koniunktury w budownictwie i handlu. Nastąpiło to po
okresie znaczącej poprawy tych ocen.
Kluczowym czynnikiem dla oceny perspektyw wzrostu gospodarczego są inwestycje.
Zdecydowana poprawa wyników finansowych przedsiębiorstw i wyraźny wzrost produkcji
budowlano-montażowej tworzą podstawy do kontynuacji ożywienia inwestycyjnego. Tendencje te
-2 -
mogłyby ulec osłabieniu gdyby utrzymały się pogarszające się oceny koniunktury i wzrosło ryzyko
polityczne.
Dostępne dane sygnalizują stopniową poprawę sytuacji na rynku pracy. Stopa bezrobocia
rejestrowanego obniżyła się z 19,5% w styczniu do 19,4% w lutym br., a w stosunku do
analogicznego okresu poprzedniego roku była o 1,2 pkt. proc. niższa. W lutym br. zanotowano
kolejny wzrost zatrudnienia w sektorze przedsiębiorstw. Pozytywne tendencje na rynku pracy
potwierdzają również dane BAEL za IV kw. 2004 r., według których wzrosła liczba pracujących (o
2,5% r/r) oraz spadła liczba bezrobotnych (o 5,9% r/r). Stopniowej poprawie sytuacji na rynku
pracy nie towarzyszy przyspieszenie dynamiki płac. W lutym br. tempo wzrostu nominalnych
wynagrodzeń w sektorze przedsiębiorstw było nadal niskie i wyniosło 1,4% r/r, (tj. spadek realny o
2,1% r/r), co świadczy o braku presji płacowej w przedsiębiorstwach. Jeżeli utrzyma się tempo
wzrostu płac nie przekraczające dynamiki wydajności pracy, to będzie możliwe utrzymanie
wysokiego tempa wzrostu gospodarczego w większym stopniu opartego na wzroście zatrudnienia.
Niższa od oczekiwań dynamika PKB w IV kw. 2004 r. i być
może w I kw. 2005 r. zwiększa
prawdopodobieństwo ukształtowania się w 2005 r. inflacji niższej niż przedstawiono w lutowym
Raporcie o inflacji.
W lutym br. dynamika cen konsumpcyjnych była istotnie niższa od oczekiwań i wyniosła
3,6% r/r. Wynikało to w głównej mierze z zastosowania nowej struktury wag przyjmowanych do
obliczeń wskaźnika cen towarów i usług konsumpcyjnych. Zastosowanie nowej struktury wag
spowodowało korektę rocznego wskaźnika inflacji w styczniu br. z 4,0% do 3,7%. Spadek inflacji
w lutym wynikał głównie z obniżenia się rocznej dynamiki cen żywności. Inflacja netto wyniosła w
styczniu i lutym br. 2,3% r/r wobec 2,4% w grudniu 2004 r. Spadek bieżącej inflacji oraz
zmniejszenie się różnicy między inflacją mierzoną wskaźnikiem cen towarów i usług
konsumpcyjnych a bazową inflacją netto potwierdzają wygaśnięcie przejściowych czynników, które
w 2004 r. przyczyniły się do wzrostu inflacji. Ponadto marzec br. był
kolejnym miesiącem spadku
oczekiwań inflacyjnych gospodarstw domowych (do 3,4% z 3,9% w lutym br.). Utrzymuje się
zapoczątkowana w roku ubiegłym tendencja spadkowa dynamiki cen produkcji sprzedanej
przemysłu. W lutym obniżyła się ona bardziej niż przewidywano i wyniosła 3,4% r/r (wobec 4,5%
r/r w styczniu br.). Dane o inflacji w pierwszych miesiącach br. oraz najnowsze prognozy cen
żywności zwiększają prawdopodobieństwo niższego przebiegu inflacji w latach 2005-2006 niż
przedstawiono w lutowym Raporcie. Ocena ta może być skorygowana w wyniku zmian cen
surowców na rynkach światowych, a w szczególności cen ropy naftowej.
Od ostatniego posiedzenia Rady nastąpiła deprecjacja złotego. Kształtowanie się kursu w I
kwartale 2005 r. jest generalnie zbieżne ze ścieżką kursu walutowego uwzględnioną w lutowym
Raporcie. Rada dostrzega wzrost niepewności dotyczącej kształtowania się kursu walutowego ze
względu na sytuację na międzynarodowych rynkach finansowych i niepewność związaną z okresem
przedwyborczym.
Rada podtrzymuje przekonanie, że trwałość wzrostu gospodarczego będzie zależeć od
przeprowadzenia reform, które spowodowałyby obniżenie wydatków i w konsekwencji
zmniejszenie deficytu sektora finansów publicznych oraz usunęłyby bariery wzrostu zatrudnienia.
Następne posiedzenie Rady odbędzie się w dniach 26-27 kwietnia 2005 r.
