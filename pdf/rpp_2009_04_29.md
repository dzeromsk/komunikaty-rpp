Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 29 kwietnia 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 28-29 kwietnia 2009 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,75% w skali rocznej;
stopa lombardowa 5,25% w skali rocznej;
stopa depozytowa 2,25% w skali rocznej;
stopa redyskonta weksli 4,00% w skali rocznej.
Dane, które napłynęły w ostatnim okresie potwierdzają utrzymywanie się niskiej aktywności
gospodarczej w Polsce. Spadek produkcji przemysłowej, eksportu oraz sprzedaży detalicznej w
pierwszych miesiącach 2009 r. wskazuje na nieznacznie niższy niż wcześniej przewidywano wzrost
PKB w I kw. br. Jednocześnie dane o sytuacji gospodarczej za granicą potwierdzają pogłębienie się
recesji u głównych partnerów handlowych Polski. Podobnie jak za granicą, w kierunku
spowolnienia tempa wzrostu gospodarczego w Polsce oddziałuje spadek popytu związany z
pogorszeniem się nastrojów podmiotów gospodarczych oraz ich sytuacji finansowej, do czego
przyczynia się utrudniony dostęp do kredytu wynikający ze zwiększonej awersji do ryzyka w
sektorze finansowym i znacznego zaostrzenia warunków kredytowych przez banki. W warunkach
utrzymywania się nadpłynności sektora bankowego, podwyższona premia za ryzyko sprawia,że
koszt kredytu, pomimo pewnego obniżenia, pozostaje na stosunkowo wysokim poziomie.
Jednocześnie informacje o sytuacji na rynku pracy potwierdzają dalszy spadek zatrudnienia i wzrost
bezrobocia, co oddziałuje w kierunku zmniejszenia presji inflacyjnej.
W ostatnim okresie utrzymała się zwiększona zmienność kursów walut krajów Europy
Środkowo-Wschodniej, jak również gospodarek rozwiniętych. Zjawisko to dotyczyło tak
że kursu
złotego.
W marcu br. roczne tempo wzrostu cen konsumpcyjnych w Polsce wzrosło do 3,6%, a więc
utrzymało się powyżej celu inflacyjnego na poziomie 2,5% i nieznacznie przekroczyło górną
granicę odchyleń od celu określoną na poziomie 3,5%. Wzrost inflacji wynikał przede wszystkim
ze wzrostu cen żywności oraz cen w grupie rekreacja i kultura, co w pewnym stopniu było
związane z wcześniejszym znacznym osłabieniem złotego. Jednocześnie wzrosły wszystkie miary
inflacji bazowej. Głównym czynnikiem utrzymującym roczne tempo wzrostu cen na
podwyższonym poziomie był obserwowany w pierwszych dwóch miesiącach 2009 r. znaczny
wzrost cen nośników energii oraz usług związanych z użytkowaniem mieszkania.
W ocenie Rady w najbliższych miesiącach inflacja prawdopodobnie utrzyma się
przejściowo na podwyższonym poziomie głównie ze względu na relatywnie wysoką dynamikę cen
żywności oraz wzrost cen regulowanych, w tym przede wszystkim cen nośników energii.
W średnim okresie recesja w gospodarce światowej przyczyniająca się do spowolnienia
krajowego wzrostu gospodarczego będzie ograniczać presję inflacyjną w Polsce. W kierunku
ograniczenia popytu, a przez to presji inflacyjnej będzie również oddziaływać stopniowe
-2 -
pogarszanie się sytuacji na rynku pracy oraz sytuacji finansowej przedsiębiorstw, a także
zaostrzenie warunków kredytowania przez banki. W kierunku wzrostu cen będzie natomiast
oddziaływać obserwowana wcześniej znaczna deprecjacja złotego.
Rada ocenia prawdopodobieństwo ukształtowania się inflacji w średnim okresie poniżej celu
inflacyjnego za wyższe od prawdopodobieństwa, że inflacja będzie wyższa od celu. Decyzje Rady
w nadchodzących miesiącach będą uwzględniać napływające informacje dotyczące perspektyw
wzrostu gospodarczego, inflacji i sytuacji na rynkach finansowych w Polsce i na świecie oraz
informacje dotyczące kształtowania się kursu złotego.
Rada będzie analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do mechanizmu
kursowego ERM II i strefy euro powinno nastąpić w najbliższym możliwym terminie, po uzyskaniu
koniecznego poparcia politycznego dla zmian w Konstytucji Rzeczypospolitej Polskiej i innych
aktach prawnych niezbędnych dla przyjęcia euro w Polsce.
