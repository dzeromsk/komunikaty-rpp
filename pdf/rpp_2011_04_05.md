Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 5 kwietnia 2011 r.
INFORMACJA PO POSIEDZENIU RADY POLITYKI PIENIĘŻNEJ
w dniach 4-5 kwietnia 2011 r.
Rada postanowiła podwyższyć stopy procentowe NBP o 0,25 pkt. proc. do poziomu:
stopa referencyjna 4,00% w skali rocznej;
stopa lombardowa 5,50% w skali rocznej;
stopa depozytowa 2,50% w skali rocznej;
stopa redyskonta weksli 4,25% w skali rocznej.
Napływające dane wskazują na utrwalenie tendencji wzrostowych w gospodarce światowej na
początku 2011 r. Kontynuowany jest wzrost aktywności gospodarczej w Stanach Zjednoczonych.
Utrzymuje się poprawa koniunktury w strefie euro, w szczególności relatywnie szybko rośnie
aktywność gospodarcza w Niemczech, które są głównym partnerem handlowym Polski. Wzrost
gospodarczy w większości krajów rozwiniętych jest jednak nadal ograniczany przez wysoki poziom
bezrobocia oraz trwające dostosowania w bilansach gospodarstw domowych, przedsiębiorstw i
instytucji finansowych. W reakcji na rosnącą presję inflacyjną, w największych gospodarkach
wschodzących, a także w niektórych małych otwartych gospodarkach rozwiniętych, następuje
zaostrzanie polityki monetarnej.
Czynnikiem niepewności dla wzrostu gospodarczego na świecie pozostają skutki wysokiej
nierównowagi fiskalnej w wielu krajach rozwiniętych oraz silnie ekspansywnej polityki monetarnej
głównych banków centralnych. Niepewność ta jest zwiększana przez katastrofę w Japonii oraz
eskalację napięć w Afryce Północnej i na Bliskim Wschodzie, a także wzrost cen surowców na
rynkach światowych.
Umiarkowanie korzystne dane makroekonomiczne z głównych gospodarek rozwiniętych sprzyjały
utrzymaniu się dobrych nastrojów na rynkach finansowych, choć w związku z katastrofą w Japonii
wzrosła zmienność cen aktywów finansowych oraz cen surowców na rynkach światowych. Silny
wzrost cen surowców przyczynia się do wzrostu inflacji na świecie.
Dane napływające z polskiej gospodarki sygnalizują, że roczne tempo wzrostu PKB w I kw. br.
mogło być zbliżone do obserwowanego w poprzednim kwartale. Silny wzrost dynamiki sprzedaży
detalicznej w lutym zmniejsza prawdopodobieństwo wyraźnego osłabienia wzrostu konsumpcji
gospodarstw domowych wskutek wygaśnięcia czynników podwyższających go pod koniec ub.r.
Nadal ograniczona jest jednak aktywność inwestycyjna, choć rośnie wykorzystanie mocy
produkcyjnych, a sytuacja finansowa przedsiębiorstw jest bardzo dobra. Czynnikiem
ograniczającym aktywność inwestycyjną przedsiębiorstw pozostaje niepewność dotycząca
perspektyw popytu. Wzrostowi zatrudnienia w przedsiębiorstwach towarzyszy nadal umiarkowana
dynamika wynagrodzeń. Jednocześnie utrzymuje się podwyższony poziom bezrobocia.
Akcja kredytowa dla przedsiębiorstw pozostaje ograniczona, co wynika głównie z przyczyn
leżących po stronie popytu firm na kredyt. Utrzymuje się natomiast relatywnie szybki wzrost
-2 -
kredytów hipotecznych dla gospodarstw domowych (po skorygowaniu o wpływ zmian kursu
walutowego) przy spadku kredytów konsumpcyjnych.
W lutym 2011 r. roczna inflacja CPI utrzymała się na poziomie 3,6% (po rewizji w dół danych za
styczeń), pozostając powyżej celu inflacyjnego NBP (2,5%). Jednocześnie nastąpił dalszy wzrost
inflacji bazowej oraz wyraźnie wzrosły oczekiwania inflacyjne. Utrzymywanie się inflacji na
podwyższonym poziomie jest związane głównie ze wzrostem cen surowców rolnych i ropy
naftowej na rynkach światowych, który nie jest neutralizowany przez zmiany kursu złotego, oraz
dodatkowo z podwyżką większości stawek VAT na początku 2011 r.
Dane, które napłynęły w ostatnim okresie zmniejszają ryzyko osłabienia się koniunktury w polskiej
gospodarce. W ocenie Rady, kontynuacja ożywienia gospodarczego w Polsce wraz z dalszym
wzrostem zatrudnienia może prowadzić do stopniowego wzrostu presji płacowej i inflacyjnej w
średnim okresie. Jednocześnie wzrost oczekiwań inflacyjnych wraz z silnym wzrostem cen
surowców na świecie rodzi ryzyko utrwalenia się podwyższonej inflacji. Aby ograniczyć ryzyko
kształtowania się inflacji powyżej celu inflacyjnego w średnim okresie, Rada postanowił
a ponownie
podnieść stopy procentowe NBP kontynuując cykl zacieśniania polityki pieniężnej. Jednocześnie
Rada będzie w dalszym ciągu analizowała ewentualne sygnały narastania presji inflacyjnej.
Ważnym uwarunkowaniem polityki pieniężnej jest sytuacja finansów publicznych. Podjęcie
zdecydowanych działań mających na celu trwałe zmniejszenie deficytu sektora finansów
publicznych i zahamowanie narastania długu publicznego jest niezbędne dla stabilności
makroekonomicznej oraz umożliwi spełnienie kryteriów niezbędnych dla przyjęcia euro.
Choć udział kredytów walutowych dla gospodarstw domowych w nowo udzielanych kredytach
hipotecznych dla tych podmiotów zmniejszył się, to według Rady dla stabilności
makroekonomicznej ważne jest podejmowanie działań, które zapobiegną szybkiemu wzrostowi
kredytów walutowych dla gospodarstw domowych. Działania te mogą przyczynić się do
zwiększenia efektywności mechanizmu transmisji monetarnej. Dlatego też Rada oczekuje przyjęcia
rozwiązań zmierzaj
ących do ograniczenia podaży nowych kredytów walutowych dla gospodarstw
domowych.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
