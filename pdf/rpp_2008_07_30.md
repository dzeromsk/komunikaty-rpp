Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 30 lipca 2008 r.
INFORMACJA PO POSIEDZENIU RADY POLITYKI PIENIĘŻNEJ
w dniach 29-30 lipca 2008 r.
Rada postanowiła utrzymać stopy procentowe NBP na niezmienionym poziomie:
stopa referencyjna 6,00% w skali rocznej;
stopa lombardowa 7,50% w skali rocznej;
stopa depozytowa 4,50% w skali rocznej;
stopa redyskonta weksli 6,25% w skali rocznej.
Gospodarka Polski znajduje się nadal w okresie wzrostu obejmującego większość jej
sektorów. Dane, które napłynęły w ostatnim okresie potwierdzają jednak wcześniejsze sygnały, że
tempo wzrostu gospodarczego stopniowo się obniża. Jednocześnie informacje o sytuacji na rynku
pracy wskazują na utrzymanie się wysokiej dynamiki wynagrodzeń oraz kształtowanie się
niekorzystnej relacji między wzrostem wynagrodzeń i wydajności pracy.
Najnowsze dane dotyczące Stanów Zjednoczonych i strefy euro wskazują na dalsze
pogorszenie się perspektyw wzrostu w tych gospodarkach. Jednocześnie w wielu krajach
obserwowany jest wzrost zarówno bieżącej, jak i prognozowanej inflacji. W ostatnich miesiącach
silnie wzrosły ceny ropy naftowej na rynkach światowych, które charakteryzują się przy tym dużą
zmiennością. Utrzymuje się niepewność co do skali wpływu obniżenia aktywności w otoczeniu
zewnętrznym na gospodarkę polską.
W czerwcu roczne tempo wzrostu cen konsumpcyjnych w Polsce zwiększyło się do 4,6%,
pozostając powyżej celu inflacyjnego NBP, który wynosi 2,5%, a także powyżej górnej granicy
odchyleń od celu, określonej na poziomie 3,5%. Wzrost inflacji wynikał przede wszystkim z
podwyższenia rocznej dynamiki cen żywności, transportu (co związane było z wysoką dynamiką
cen paliw) oraz niektórych usług. Rada podtrzymuje ocenę, że w najbliższych miesiącach inflacja
utrzyma się powyżej górnej granicy odchyleń od celu inflacyjnego, co w dużym stopniu będzie
rezultatem wysokiej rocznej dynamiki cen regulowanych oraz cen żywności i paliw.
W ocenie Rady, w najbliższych kwartałach prawdopodobne jest utrzymanie się presji na
wzrost wynagrodzeń, jednak obniżające się stopniowo tempo wzrostu gospodarczego powinno
łagodzić presję płacową, a w konsekwencji także presję inflacyjną. Podwyższona inflacja w
nadchodzących kwartałach będzie wynikała w dużej części ze wzrostu cen regulowanych, a także z
obserwowanego w gospodarce światowej i oddziałującego na polski rynek wzrostu cen żywności i
paliw. Utrzymywanie się podwyższonej inflacji rodzi ryzyko utrwalenia się oczekiwań inflacyjnych
na podwyższonym poziomie, a w konsekwencji ryzyko wystąpienia efektów drugiej rundy. Ponadto
wzrost cen nośników energii może stopniowo przenosić się na ceny innych towarów i usług.
W średnim okresie presja inflacyjna może być ograniczana przez nadal dobrą sytuację
finansową przedsiębiorstw oraz wciąż wysoką dynamikę inwestycji oddziałującą w kierunku
wzrostu wydajności. Do ograniczania tej presji może się także przyczyniać spowolnienie wzrostu w
gospodarce światowej, a w konsekwencji także w gospodarce polskiej. Presja inflacyjna może być
nadal osłabiana przez import towarów z krajów o niskich kosztach wytwarzania. W tym samym
kierunku będą również oddziaływać dokonane dotychczas podwyżki stóp procentowych NBP oraz
-2 -
obserwowane w minionych kwartałach szybkie tempo aprecjacji złotego, które w ostatnim okresie
najprawdopodobniej przewyższało tempo aprecjacji kursu równowagi.
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego jest nadal wyższe niż prawdopodobieństwo, że inflacja będzie niższa od celu.
Rada nie wyklucza zatem, że obniżanie inflacji do celu inflacyjnego w średnim okresie będzie
wymagało dalszego zacieśnienia polityki pieniężnej. Jednocześnie ze względu na uporczywość
szoków obserwowanych na rynkach żywności i surowców okres powrotu inflacji do celu może ulec
pewnemu wydłużeniu. Wobec utrzymującej się niepewności co do perspektyw wzrostu gospodarki
światowej, a w konsekwencji gospodarki polskiej Rada uznała, że pełniejsza ocena perspektyw
inflacji będzie możliwa po analizie danych napływających w nadchodzącym okresie.
Rada dąży do obniżenia inflacji do poziomu celu inflacyjnego w średnim okresie. Rada
będzie bacznie obserwować dynamikę i strukturę wzrostu popytu krajowego, relację pomiędzy
tempem wzrostu wynagrodzeń i wydajności pracy w sektorze przedsiębiorstw oraz wzrost płac w
sektorze finansów publicznych, stopień ekspansywności polityki fiskalnej, poziom kursu złotego,
kształtowanie się bilansu obrotów bieżących oraz oddziaływanie procesów globalizacyjnych na
gospodarkę, w tym na ceny żywności. Rada będzie również analizować zmiany w otoczeniu
polskiej gospodarki i ich wpływ na perspektywy wzrostu gospodarczego i inflacji w Polsce.
Rada przyjęła Bilans płatniczy Rzeczypospolitej Polskiej za I kwartał 2008 roku.
