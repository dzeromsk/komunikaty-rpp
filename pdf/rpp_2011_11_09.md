Narodowy Bank Polski
Rada Polityki Pieniężnej
00-919 Warszawa, ul.Świętokrzyska 11/21,  tel. (22) 653 28 88, fax (22) 653 13 28
www.nbp.pl/rpp
Warszawa, 9 listopada 2011 r.
INFORMACJA PO POSIEDZENIU RADY POLITYKI PIENIĘŻNEJ
w dniach 8-9 listopada 2011 r.
Rada postanowiła utrzymać stopy procentowe NBP na niezmienionym poziomie:
stopa referencyjna 4,50% w skali rocznej;
stopa lombardowa 6,00% w skali rocznej;
stopa depozytowa 3,00% w skali rocznej;
stopa redyskonta weksli 4,75% w skali rocznej.
W III kw. nastąpiło znaczące pogorszenie nastrojów w gospodarce światowej, w tym w
szczególności w strefie euro i Stanach Zjednoczonych. Napływające dane, w tym wstępne
dane o PKB w III kw. w Stanach Zjednoczonych, nie potwierdziły jednak jak dotychczas
dalszego spowolnienia aktywności w tych gospodarkach. Nadal obniżane były natomiast
prognozy wzrostu gospodarczego na 2012 r., a inflacja pozostała na podwyższonym
poziomie. Utrzymuje się podwyższona niepewność co do rozwoju koniunktury światowej w
najbliższych kwartałach, w tym co do skali spowolnienia wzrostu gospodarczego w krajach
będących głównymi partnerami handlowymi Polski.
Ryzyko spowolnienia aktywności gospodarczej na świecie wraz z problemami fiskalnymi
niektórych krajów powodują utrzymywanie się napięć na światowych rynkach finansowych.
Ustalenia ze szczytu państw strefy euro sprzyjały poprawie nastrojów na rynkach
finansowych, jednak wobec wciąż niepewnej sytuacji w Grecji, awersja do ryzyka pozostaje
podwyższona, co podtrzymuje zwiększoną zmienność cen aktywów, w tym kursów
walutowych. Do zwiększonej zmienności cen aktywów nadal przyczynia się także duża
nadpłynność na globalnych rynkach finansowych, związana z silnie ekspansywną polityką
pieniężną głównych banków centralnych.
Napływające informacje dotyczące Polski – w tym korzystne dane o produkcji przemysłowej
i budowlano-montażowej oraz o sprzedaży detalicznej – wskazują, że w III kw. wzrost PKB
był nadal relatywnie wysoki i prawdopodobnie zbliżony do odnotowanego w II kw. br.
Jednocześnie, większość wskaźników koniunktury sygnalizuje możliwość pewnego obniżenia
się aktywności gospodarczej w kolejnych kwartałach, co związane jest w znacznym stopniu z
oczekiwanym spowolnieniem wzrostu u głównych partnerów handlowych Polski. Dane z
sektora przedsiębiorstw wskazują na utrzymywanie się umiarkowanej dynamiki
wynagrodzeń, przy jednoczesnym dalszym obniżaniu się zatrudnienia. Stopa bezrobocia
pozostaje na podwyższonym poziomie. Rośnie akcja kredytowa dla przedsiębiorstw,
utrzymuje się też relatywnie szybki wzrost kredytów hipotecznych dla gospodarstw
domowych przy wciąż ujemnej rocznej dynamice kredytów konsumpcyjnych.
We wrześniu roczna inflacja CPI obniżyła się do poziomu 3,9%, pozostając jednak wyraźnie
powyżej celu inflacyjnego NBP (2,5%). Obniżenie inflacji było związane z dalszym spadkiem
cen żywności, mimo wciąż silnie rosnących cen energii. Inflacja bazowa po wyłączeniu cen
2
żywności i energii nieznacznie się obniżyła. Jednocześnie nadal silnie rosły ceny produkcji
sprzedanej przemysłu, a oczekiwania inflacyjne gospodarstw domowych nieco wzrosły.
W najbliższych miesiącach roczny wskaźnik CPI będzie nadal kształtować się na
podwyższonym poziomie, co jest związane głównie z wcześniejszym silnym wzrostem cen
surowców na rynkach światowych oraz występującym w ostatnich miesiącach osłabieniem
kursu złotego. Wygasanie wpływu podwyżki stawek VAT oraz znacznych wzrostów cen
żywności i energii z I połowy 2011 r., będzie oddziaływało w kierunku obniżenia inflacji na
początku 2012 r.
Rada zapoznała się z przygotowaną przez Instytut Ekonomiczny NBP projekcją inflacji i
PKB, stanowiącą jedną z przesłanek, na podstawie których Rada podejmuje decyzje o
wysokości stóp procentowych NBP. Zgodnie z listopadową projekcją – przy założeniu
niezmienionych stóp procentowych NBP – inflacja znajdzie się z 50-procentowym
prawdopodobieństwem w przedziale 3,9-4,2% w 2011 r. (wobec 3,7-4,4% w projekcji
lipcowej), 2,5-3,9% w 2012 r. (wobec 2,1-3,4%) oraz 2,2-3,7% w 2013 r. (wobec 1,8-3,4%).
Z kolei roczne tempo wzrostu PKB według tej projekcji znajdzie się z 50-procentowym
prawdopodobieństwem w przedziale 3,7-4,3% w 2011 r. (wobec 3,0-4,9% w lipcowej
projekcji), 2,0-4,1% w 2012 r. (wobec 1,9-4,5%) oraz 1,5-4,0% w 2013 r. (wobec 1,5-4,3%).
W ocenie Rady, w średnim okresie inflacja będzie ograniczana przez nieco niższą dynamikę
krajowego wzrostu gospodarczego w warunkach zacieśnienia polityki fiskalnej, w tym
obniżenia inwestycji publicznych, a także dokonanego w I połowie br. podwyższenia stóp
procentowych NBP oraz oczekiwanego spowolnienia wzrostu gospodarczego na świecie.
Taką ocenę wspiera też listopadowa projekcji inflacji i PKB. Czynnikiem ryzyka dla wzrostu
cen pozostaje wpływ sytuacji na rynkach finansowych na kształtowanie się kursu złotego.
W ocenie Rady, dokonane w I połowie br. istotne zacieśnienie polityki pieniężnej powinno
umożliwić powrót inflacji do celu inflacyjnego w średnim okresie. W związku z tym Rada
postanowiła utrzymać stopy procentowe na dotychczasowym poziomie. Rada nie wyklucza w
przyszłości dalszego dostosowania polityki pieniężnej, gdyby pogorszyły się perspektywy
powrotu inflacji do celu.
Rada przyjęła Raport o Inflacji – Listopad 2011.
