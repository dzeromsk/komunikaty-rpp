Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 30 maja 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 29-30 maja 2007 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,25% w skali rocznej;
• stopa lombardowa 5,75% w skali rocznej;
• stopa depozytowa 2,75% w skali rocznej;
• stopa redyskonta weksli 4,50% w skali rocznej.
==================================================================
Gospodarka polska znajduje się nadal w okresie silnego wzrostu obejmującego wszystkie jej
sektory. Dane, które napłynęły w maju potwierdzają wcześniejszą ocenę, że wysoki poziom
aktywności gospodarczej powinien utrzymać się przynajmniej przez kilka najbliższych kwartałów,
chociaż tempo wzrostu gospodarczego w kolejnych kwartałach będzie prawdopodobnie nieco
niższe niż w I kw. 2007 r. Utrzymaniu szybkiego wzrostu gospodarczego w Polsce sprzyjać będzie
wysoka aktywność w gospodarce światowej, a przede wszystkim utrwalanie się ożywienia
gospodarczego w strefie euro, które następuje w warunkach stabilnej inflacji. W kwietniu roczne
tempo wzrostu cen konsumpcyjnych w Polsce wyniosło 2,3%, a więc było bliskie celowi
inflacyjnemu NBP, który wynosi 2,5%.
W ocenie Rady, w najbliższych kwartałach utrzyma się wysokie tempo wzrostu popytu
krajowego, najprawdopodobniej przewyższające tempo wzrostu potencjalnego PKB. Najnowsze
dane o sytuacji na rynku pracy wskazują na dalsze narastanie presji płacowej, które może
prowadzić do wzrostu inflacji. Rada ocenia jednak, że wzrost inflacji w średnim okresie będzie
ograniczany przede wszystkim przez prawdopodobne utrzymanie się wysokiego tempa wzrostu
wydajności, któremu sprzyjać będzie wysoki wzrost inwestycji, bardzo dobrą sytuację finansową
przedsiębiorstw oraz niską dynamikę cen zewnętrznych, związaną z procesem globalizacji i
towarzyszącym jej wzrostem konkurencji na rynku dóbr i usług podlegających wymianie
międzynarodowej.
Rada ocenia, że w III kwartale 2007 r. inflacja CPI może ulec przejściowemu obniżeniu w
stosunku do obecnego poziomu.
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego obniżyło się wskutek dokonanej w ubiegłym miesiącu podwyżki stóp
procentowych NBP, choć nadal jest wyższe od prawdopodobieństwa, że inflacja będzie niższa od
celu. Pełniejsza ocena skali ryzyka wzrostu inflacji ponad cel inflacyjny będzie możliwa po analizie
danych napływających w najbliższych miesiącach. Rada będzie bacznie obserwować relację
pomiędzy tempem wzrostu wynagrodzeń i wydajności pracy, poziom kursu złotego, oddziaływanie
procesów globalizacyjnych na gospodarkę oraz inne czynniki.
