Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 25 listopada 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 24-25 listopada 2009 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej.
W gospodarce światowej pojawiają się kolejne sygnały ożywienia. Po kilku kwartałach spadku, w
III kw. br. nastąpił wzrost PKB w Stanach Zjednoczonych i strefie euro. Jednocześnie utrzymał się
silny wzrost aktywności w największych gospodarkach wschodzących. Do ożywienia aktywności
na świecie w dużym stopniu przyczynia się ekspansywna polityka makroekonomiczna, w tym
przede wszystkim fiskalne pakiety stymulacyjne. W gospodarkach rozwiniętych nadal pogarsza się
jednak sytuacja na rynku pracy oraz – mimo pewnej poprawy – utrzymują się problemy w sektorze
finansowym. W dalszym ciągu ograniczeniu ulega akcja kredytowa.
Poprawie aktywności w sferze realnej na świecie towarzyszy wzrost cen aktywów finansowych, w
tym aprecjacja walut krajów wschodzących, oraz wzrost cen surowców na rynkach
międzynarodowych. Sprzyja temu ekspansywna polityka głównych banków centralnych i związana
z tym nadpłynność na globalnych rynkach finansowych. Jednocześnie w największych
gospodarkach utrzymuje się spadek ogólnego poziomu cen, natomiast inflacja bazowa pozostaje
dodatnia.
Ostatnie informacje dotyczące polskiej gospodarki, w tym dane o produkcji przemysłowej i
sprzedaży detalicznej, a także dane o wynikach finansowych przedsiębiorstw wskazują na poprawę
aktywności gospodarczej w III kw. br. Utrzymuje się jednak niekorzystna sytuacja na rynku pracy,
w szczególności nadal rośnie bezrobocie. W dalszym ciągu zmniejsza się akcja kredytowa w
sektorze przedsiębiorstw oraz utrzymuje się niski wzrost kredytu dla sektora gospodarstw
domowych.
W październiku br. roczna inflacja CPI obniżyła się do 3,1%, do czego przyczynił się przede
wszystkim spadek rocznej dynamiki cen żywności i energii. Jednocześnie inflacja bazowa po
wyłączeniu cen żywności i energii utrzymała się na niezmienionym poziomie. Utrzymywanie się
relatywnie wysokiego poziomu inflacji bazowej oznacza, że dotychczasowe osłabienie popytu nie
w pełni zneutralizowało wzrost cen regulowanych i wcześniejszą deprecjację kursu walutowego.
W ocenie Rady, w najbliższym okresie roczny wskaźnik CPI może przejściowo wzrosnąć ze
względu na dodatni efekt bazy związany z silnym spadkiem cen paliw pod koniec 2008 r. W
kolejnych kwartałach oczekiwane jest jednak istotne obniżenie rocznego wskaźnika CPI, do czego
przyczynią się przede wszystkim ujemne efekty bazy zwi
ązane z silnym wzrostem cen
administrowanych i cen żywności na początku 2009 r. W kierunku obniżenia inflacji będą
oddziaływać także: niska presja popytowa, ograniczenie tempa wzrostu kosztów pracy oraz
-2 -
dotychczasowa aprecjacja złotego. Spadek inflacji w 2010 r. może być natomiast ograniczany przez
wzrost cen surowców na rynkach światowych oraz podwyżki podatków i cen administrowanych.
Rada ocenia prawdopodobieństwo ukształtowania się inflacji w średnim okresie poniżej lub
powyżej celu inflacyjnego za zbliżone. W ocenie Rady, poprawa globalnej koniunktury i dokonane
złagodzenie polityki pieniężnej sprzyjają powrotowi gospodarki na ścieżkę potencjalnego tempa
wzrostu.
Decyzje Rady w nadchodzących miesiącach będą uwzględniać napływające informacje
dotyczące perspektyw wzrostu gospodarczego i inflacji, sytuacji na rynkach finansowych w Polsce i
na świecie, sektora finansów publicznych oraz kształtowania się kursu złotego.
Rada będzie nadal analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do ERM II i strefy euro
powinno nastąpić w najbliższym możliwym terminie, po uzyskaniu koniecznego poparcia
politycznego dla zmian w Konstytucji Rzeczypospolitej Polskiej i innych aktach prawnych
niezbędnych dla przyjęcia euro w Polsce.
