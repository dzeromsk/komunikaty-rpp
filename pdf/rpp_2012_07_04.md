Narodowy Bank Polski
Rada Polityki Pieniężnej
00-919 Warszawa, ul.Świętokrzyska 11/21,  tel. (22) 653 28 88, fax (22) 653 13 28
www.nbp.pl/rpp
Warszawa, 4 lipca 2012 r.
INFORMACJA PO POSIEDZENIU RADY POLITYKI PIENIĘŻNEJ
w dniach 3-4 lipca 2012 r.
Rada postanowiła utrzymać stopy procentowe NBP na niezmienionym poziomie:
stopa referencyjna 4,75% w skali rocznej;
stopa lombardowa 6,25% w skali rocznej;
stopa depozytowa 3,25% w skali rocznej;
stopa redyskonta weksli 5,00% w skali rocznej.
Napływające dane sygnalizują osłabienie koniunktury w gospodarce światowej. Stagnacji w
strefie euro towarzyszy umiarkowany wzrost aktywności w Stanach Zjednoczonych.
Równocześnie pogarsza się koniunktura gospodarcza w największych gospodarkach
wschodzących. Osłabienie tendencji wzrostowych w gospodarce światowej przyczynia się do
spadku cen surowców. Spadek dynamiki cen energii, a w niektórych krajach – również cen
żywności, oddziałuje w kierunku obniżenia się inflacji na świecie.
Mimo utrzymującej się niepewności dotyczącej sytuacji w strefie euro, nastroje na
międzynarodowych rynkach finansowych ustabilizowały się w ostatnich tygodniach.
Przyczyniło się to do aprecjacji kursów większości walut gospodarek wschodzących, w tym
złotego.
W Polsce, dane o produkcji i sprzedaży detalicznej w maju były lepsze od oczekiwań. Jednak
łączna dynamika produkcji i sprzedaży w pierwszych miesiącach II kw. była niższa niż w
poprzednim kwartale, co wraz z utrzymywaniem się relatywnie niskich wskaźników
koniunktury przedsiębiorstw potwierdza, że następuje dalsze stopniowe spowolnienie wzrostu
gospodarczego. W maju utrzymała się niska dynamika zatrudnienia w sektorze
przedsiębiorstw, a stopa bezrobocia pozostała na podwyższonym poziomie. Nadal w
umiarkowanym tempie rosły wynagrodzenia w przedsiębiorstwach.
Jednocześnie osłabiła się nieco dynamika akcji kredytowej dla przedsiębiorstw. W dalszym
ciągu spowalniała też akcja kredytowa dla gospodarstw domowych, na co złożył się spadek
wartości kredytów konsumpcyjnych oraz obniżanie się tempa wzrostu kredytów
mieszkaniowych.
W maju inflacja CPI obniżyła się do 3,6%, pozostając powyżej celu inflacyjnego NBP
(2,5%). Obniżyła się również inflacja bazowa, a także oczekiwania inflacyjne gospodarstw
domowych i przedsiębiorstw.
Rada zapoznała się z przygotowaną przez Instytut Ekonomiczny NBP projekcją inflacji i
PKB, stanowiącą jedną z przesłanek, na podstawie których Rada podejmuje decyzje
dotyczące stóp procentowych NBP. Lipcowa projekcja inflacji i PKB wskazuje, że w 2013 r.
wzrost PKB będzie niższy ni
ż w bieżącym roku, po czym w kolejnym roku przyspieszy.
2
Jednocześnie inflacja, po przejściowym wzroście w III kw. br., będzie się stopniowo obniżać i
w 2013 r. będzie zbliżona do celu inflacyjnego NBP.
Zgodnie z lipcową projekcją z modelu NECMOD – przygotowaną przy założeniu
niezmienionych stóp procentowych NBP – inflacja znajdzie się z 50-procentowym
prawdopodobieństwem w przedziale 3,6-4,2% w 2012 r. (wobec 3,6-4,5% w projekcji
marcowej), 2,0-3,4% w 2013 r. (wobec 2,2-3,6%) oraz 1,0-2,7% w 2014 r. (wobec 1,2-3,0%).
Z kolei roczne tempo wzrostu PKB według tej projekcji znajdzie się z 50-procentowym
prawdopodobieństwem w przedziale 2,3-3,6% w 2012 r. (wobec 2,2-3,8% w projekcji
marcowej), 1,0-3,2% w 2013 r. (wobec 1,1-3,5%) oraz 1,7-4,2% w 2014 r. (wobec 1,9-4,4%).
W ocenie Rady, w najbliższych miesiącach inflacja prawdopodobnie przejściowo wzrośnie,
utrzymując się powyżej górnej granicy odchyleń od celu inflacyjnego. Jednak w średnim
okresie spowolnienie wzrostu gospodarczego następujące w warunkach zacieśnienia polityki
fiskalnej oraz dokonanego w tym i ubiegłym roku podwyższenia stóp procentowych NBP
będzie sprzyjało powrotowi inflacji do celu. Taką ocenę wspiera również lipcowa projekcja
inflacji i PKB.
W związku z tym Rada postanowiła utrzymać stopy procentowe NBP na niezmienionym
poziomie.
Rada nie wyklucza dalszego dostosowania polityki pieniężnej, gdyby perspektywy powrotu
inflacji do celu uległy pogorszeniu.
Rada przyjęła Raport o Inflacji – Lipiec 2012.
