Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 24 sierpnia 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 23-24 sierpnia 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
Napływające dane, w tym dane o PKB w II kw. 2010 r., wskazują na osłabienie wzrostu
gospodarczego w części największych gospodarek, w szczególności w Stanach Zjednoczonych. W
II kw. br. wyraźnie przyspieszył natomiast wzrost gospodarczy w Niemczech oraz w mniejszym
stopniu w całej strefie euro. Jednak ryzyko osłabienia popytu zewnętrznego podtrzymuje
niepewność co do tempa wzrostu aktywności w tej gospodarce w kolejnych kwartałach. W
gospodarkach rozwiniętych są kontynuowane dostosowania w bilansach gospodarstw domowych,
przedsiębiorstw i instytucji finansowych.
W ostatnim okresie wyraźnie wzrosły ceny niektórych surowców rolnych na rynkach światowych.
Jednocześnie, obserwowane zmniejszenie napięć na rynkach finansowych sprzyjało napływowi
kapitału do gospodarek wschodzących i aprecjacji walut tych krajów, w tym aprecjacji złotego.
Dane dotyczące polskiej gospodarki wskazują na stabilizację tempa wzrostu gospodarczego.
Kontynuowany jest szybki wzrost produkcji przemysłowej i powolny wzrost produkcji budowlano-
montażowej.Rosnące zatrudnienie w sektorze przedsiębiorstw oraz spadek stopy bezrobocia (także
po usunięciu czynników sezonowych) wskazują na stopniową poprawę sytuacji na rynku pracy,
której dotychczas nie towarzyszyło jednak narastanie presji płacowej. W II kw. br. utrzymał się
stopniowy spadek dynamiki wynagrodzeń w gospodarce, mimo pewnego podwyższenia dynamiki
płac w sektorze przedsiębiorstw. Akcja kredytowa dla przedsiębiorstw pozostaje ograniczona,
głównie z przyczyn leżących po stronie popytu na kredyt.
W lipcu 2010 r. roczna inflacja CPI obniżyła się do 2,0%, kształtując się poniżej celu inflacyjnego
NBP, który wynosi 2,5%. Spadek rocznego wskaźnika CPI wynikał głównie z ujemnych efektów
bazy związanych z silnym wzrostem cen paliw oraz wyrobów akcyzowych przed rokiem.
Jednocześnie nastąpił spadek wszystkich miar inflacji bazowej. W kierunku stopniowego
podwyższenia inflacji w kolejnych miesiącach może oddziaływać wzrost cen żywności i energii. W
pierwszych miesiącach 2011 r. poziom cen może zostać podwyższony przez zapowiadaną zmianę
stawek podatku VAT. Wpływ tej zmiany na inflację powinien jednak być niewielki.
Rada przeprowadziła dyskusję nad czynnikami, które w średnim okresie mogą wzmacniać presj
ę
inflacyjną.
-2 -
Ważnym uwarunkowaniem polityki pieniężnej jest sytuacja finansów publicznych, zwłaszcza w
obliczu zmienionego nastawienia w wielu krajach Europy wobec wysokości deficytów
budżetowych i rosnącego długu publicznego. Podjęcie zdecydowanych działań mających na celu
trwałe zmniejszenie deficytu sektora finansów publicznych i zahamowanie narastania długu
publicznego jest niezbędne dla stabilności makroekonomicznej oraz umożliwi spełnienie kryteriów
niezbędnych dla przyjęcia euro.
Według Rady dla stabilności makroekonomicznej ważne jest także podejmowanie działań, które
zapobiegną szybkiemu wzrostowi kredytów walutowych dla gospodarstw domowych.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
Rada przyjęła Bilans płatniczy Rzeczypospolitej Polskiej za I kwartał 2010 roku.
