Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 19 grudnia 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 18-19 grudnia 2007 r.
Rada postanowiła utrzymać stopy procentowe NBP na niezmienionym poziomie:
stopa referencyjna 5,00% w skali rocznej;
stopa lombardowa 6,50% w skali rocznej;
stopa depozytowa 3,50% w skali rocznej;
stopa redyskonta weksli 5,25% w skali rocznej.
===================================================================
Gospodarka Polski znajduje się nadal w okresie silnego wzrostu obejmującego wszystkie jej
sektory. W III kw. 2007 r. tempo wzrostu gospodarczego było wyższe niż oczekiwano w
październikowej projekcji. Można jednak oczekiwać, że w 2008 r. dynamika PKB będzie
prawdopodobnie niższa niż w 2007 r. Wzrostowi gospodarczemu w Polsce powinna sprzyjać nadal
wysoka, choć obniżająca się aktywność w gospodarce światowej. Utrzymuje się natomiast
niepewność, co do skali wpływu problemów na rynkach finansowych na tempo wzrostu gospodarki
amerykańskiej i strefy euro.
W listopadzie roczne tempo wzrostu cen konsumpcyjnych w Polsce było nieco wyższe od
oczekiwań i wyniosło 3,6%, pozostając powyżej celu inflacyjnego NBP, który wynosi 2,5% i
przekraczając górną granicę odchyleń od celu, która określona jest na poziomie 3,5%. Podobnie jak
w wielu innych krajach, do znacznego zwiększenia inflacji przyczyni
ł się w dużym stopniu silny
wzrost cen żywności i paliw. Rada podtrzymuje ocenę, że w najbliższych miesiącach inflacja
utrzyma się powyżej poziomu przewidywanego w październikowej projekcji.
W ocenie Rady, w najbliższych kwartałach tempo wzrostu gospodarczego będzie
najprawdopodobniej nadal wyższe od tempa wzrostu potencjalnego PKB. Najnowsze informacje o
sytuacji na rynku pracy wskazują na utrzymywanie się wysokiej dynamiki wynagrodzeń oraz
niekorzystnej relacji między wzrostem wynagrodzeń i wydajności pracy. Prawdopodobne jest
dalsze narastanie presji płacowej i w konsekwencji presji inflacyjnej. Ryzyko utrzymania się
podwyższonej inflacji zwiększa też obejmujący gospodarkęświatową i oddziałujący na polski
rynek proces wzrostu cen żywności oraz wyższe od założonych w projekcji ceny ropy naftowej.
Ponadto przekazany do parlamentu projekt budżetu państwa wskazuje na procykliczne
oddziaływanie polityki fiskalnej na gospodarkę w przyszłym roku. Poprawki do projektu budżetu
wprowadzone w toku prac parlamentarnych nie zmieniają tej oceny.
W średnim okresie inflacja może być ograniczana przez utrzymującą się bardzo dobrą
sytuację finansową przedsiębiorstw oraz wysoką dynamikę inwestycji, które oddziałują w kierunku
wzrostu wydajności. Ograniczaniu inflacji mogą także sprzyjać procesy globalizacji i towarzyszący
im wzrost konkurencji na rynku dóbr i usług podlegających wymianie międzynarodowej jak
również relatywna stabilność kursu złotego. Do ograniczenia presji inflacyjnej może się także
przyczynić spowolnienie wzrostu w gospodarce światowej.
-2 -
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego jest nadal wyższe niż prawdopodobieństwo, że inflacja będzie niższa od celu.
Pełniejsza ocena perspektyw inflacji będzie możliwa po analizie danych napływających w
nadchodzącym okresie. Rada będzie dążyć do tego, aby w średnim okresie inflacja obniżyła się do
poziomu zgodnego z celem inflacyjnym.
Rada będzie bacznie obserwować dynamikę i strukturę wzrostu popytu krajowego, w tym
stopień ekspansywności polityki fiskalnej, relację pomiędzy tempem wzrostu wynagrodzeń i
wydajności pracy, poziom kursu złotego, kształtowanie się bilansu obrotów bieżących oraz
oddziaływanie procesów globalizacyjnych na gospodarkę, w tym na ceny żywności.
Rada zatwierdziła Plan Finansowy Narodowego Banku Polskiego na rok 2008.
