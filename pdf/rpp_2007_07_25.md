Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 25 lipca 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 24-25 lipca 2007 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,50% w skali rocznej;
• stopa lombardowa 6,00% w skali rocznej;
• stopa depozytowa 3,00% w skali rocznej;
• stopa redyskonta weksli 4,75% w skali rocznej.
==================================================================
Gospodarka polska znajduje się nadal w okresie silnego wzrostu obejmującego wszystkie jej
sektory. Dane, które napłynęły od czasu ostatniego posiedzenia, potwierdzają wcześniejsze oceny,
że wysoki poziom aktywności gospodarczej powinien utrzymać się przynajmniej przez kilka
najbliższych kwartałów, chociaż tempo wzrostu gospodarczego będzie najprawdopodobniej nieco
niższe niż w I kw. 2007 r. Utrzymaniu szybkiego wzrostu gospodarczego w Polsce sprzyjać będzie
wysoka aktywność w gospodarce światowej, a przede wszystkim utrwalanie się ożywienia
gospodarczego w strefie euro, które następuje w warunkach stabilnej inflacji. W czerwcu roczne
tempo wzrostu cen konsumpcyjnych w Polsce wyniosło 2,6%, a więc kolejny miesiąc było bliskie
celowi inflacyjnemu NBP, który wynosi 2,5%. Rada ocenia, że w III kw. 2007 r. inflacja może ulec
przejściowemu obniżeniu w stosunku do obecnego poziomu.
Rada zapoznała się z przygotowaną przez analityków NBP projekcją inflacji i PKB z
modelu ECMOD, która stanowi jedną z przesłanek, na podstawie których Rada podejmuje decyzje
w sprawie stóp procentowych NBP. Według lipcowej projekcji inflacji, tempo wzrostu cen
konsumpcyjnych będzie w horyzoncie ośmiu kwartałów wyższe niż w projekcji kwietniowej. Przy
założeniu niezmienionych stóp procentowych z 50-procentowym prawdopodobieństwem inflacja
utrzyma się w przedziale 2,3-3,3% w IV kw. 2007 r. (wobec 1,3-2,6% w projekcji kwietniowej),
2,1-4,1% w IV kw. 2008 r. (wobec 1,6-3,8%) oraz 2,1-4,5% w IV kw. 2009 r. (wobec 2,1-4,6%).
Zgodnie z lipcową projekcją z modelu ECMOD, roczne tempo wzrostu PKB utrzyma się z
50-procentowym prawdopodobieństwem w przedziale 6,2-6,8% w 2007 r. (wobec 6,0-7,0% w
projekcji kwietniowej), 4,3-6,7% w 2008 r. (wobec 4,0-6,3%) oraz 4,0-7,2% w 2009 r. (wobec 4,0-
7,0%).
Rada zapoznała się również z wynikami innych prac prognostycznych prowadzonych w
NBP.
W ocenie Rady, w najbliższych kwartałach tempo wzrostu gospodarczego będzie
najprawdopodobniej nadal wyższe od tempa wzrostu potencjalnego PKB. Najnowsze informacje o
sytuacji na rynku pracy wskazują na utrzymanie się wysokiej dynamiki wynagrodzeń oraz
pogorszenie relacji między wzrostem wynagrodzeń i wydajności pracy. Możliwe jest dalsze
narastanie presji płacowej i w konsekwencji presji inflacyjnej. Rada uznała jednak, że wzrost
inflacji w średnim okresie może być ograniczany przez wzrost wydajności oraz bardzo dobrą
-2 -
sytuację finansową przedsiębiorstw. Wzrost inflacji w średnim okresie może być także ograniczany
przez niską dynamikę cen zewnętrznych związaną z polityką pieniężną prowadzoną przez
najważniejsze banki centralne oraz z procesem globalizacji i towarzyszącym mu wzrostem
konkurencji na rynku dóbr i usług podlegających wymianie międzynarodowej.
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego obniżyło się w pewnym stopniu wskutek dokonanego wcześniej zacieśnienia
polityki pieniężnej, choć jest nadal wyższe niż prawdopodobieństwo, że inflacja będzie niższa od
celu. Pełniejsza ocena skali ryzyka wzrostu inflacji ponad cel inflacyjny będzie możliwa po analizie
danych napływających w nadchodzącym okresie.
W najbliższych miesiącach Rada będzie bacznie obserwować dynamikę i strukturę wzrostu
popytu krajowego, w tym stopień ekspansywności polityki fiskalnej, relację pomiędzy tempem
wzrostu wynagrodzeń i wydajności pracy, poziom kursu złotego oraz oddziaływanie procesów
globalizacyjnych na gospodarkę.
