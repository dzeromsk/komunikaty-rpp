Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 31 marca 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 30-31 marca 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
Utrzymuje się wzrost aktywności gospodarczej w Stanach Zjednoczonych oraz powolna poprawa
koniunktury w strefie euro. W gospodarkach rozwiniętych nadal niekorzystna jest sytuacja na rynku
pracy, co jest zjawiskiem przewidywanym. Jednocześnie w największych gospodarkach
wschodzących obserwowane jest wyraźne ożywienie aktywności gospodarczej, czemu towarzyszy
wzrost inflacji. Silnie ekspansywna polityka makroekonomiczna, oparta zarówno na
konwencjonalnych, jak i niestandardowych narzędziach, przyczyniała się dotychczas do poprawy
koniunktury na świecie. Coraz mocniej ujawniają się jednak negatywne skutki tej polityki,
związane głównie z narastaniem długu publicznego.
W ostatnim okresie nastąpiła aprecjacja walut wielu gospodarek wschodzących, w tym złotego. Na
międzynarodowych rynkach finansowych utrzymuje się jednak podwyższony poziom niepewności,
spowodowany głównie kryzysem fiskalnym w Grecji. Towarzyszące temu działania instytucji
międzynarodowych wydają się ograniczać tę niepewność tylko w umiarkowanym stopniu.
Dane GUS o PKB potwierdziły wcześniejsze oceny, że w IV kw. 2009 r. miało miejsce ożywienie
aktywności gospodarczej. Informacje miesięczne dotyczą
ce sytuacji polskiej gospodarki na
początku 2010 r. wskazują na kontynuację poprawy koniunktury w części sektorów, w tym przede
wszystkim w przetwórstwie przemysłowym. Jednocześnie jednak ostatnie dane o sprzedaży
detalicznej oraz produkcji budowlano-montażowej mogą sygnalizować nieco niższy niż wcześniej
oczekiwano poziom aktywności gospodarczej w Polsce w I kw. 2010 r. Nie można jednak
wykluczyć, że jest to zjawisko przejściowe, związane z niekorzystnymi warunkami pogodowymi.
Nieznaczna skala spadku zatrudnienia w sektorze przedsiębiorstw może sygnalizować stopniowe
wyhamowanie niekorzystnych tendencji na rynku pracy, mimo dalszego wzrostu stopy bezrobocia,
do którego przyczynia się wzrost aktywności zawodowej. Utrzymuje się niska dynamika kredytów
dla sektora niefinansowego. Jednocześnie w 2009 r. poprawiły się wyniki finansowe
przedsiębiorstw, co może ograniczać popyt przedsiębiorstw na kredyty bankowe.
Zgodnie z oczekiwaniami w lutym 2010 r. roczna inflacja CPI wyraźnie się obniżyła (do 2,9%
wobec zrewidowanych w dół 3,5% w styczniu 2010 r.), zbliżając się do celu inflacyjnego, który
wynosi 2,5%. Do spadku rocznego wskaźnika inflacji przyczynił się
przede wszystkim spadek
rocznych wskaźników cen paliw i nośników energii, wywołany w dużym stopniu statystycznym
efektem bazy. Obniżyła się także inflacja bazowa.
-2 -
Według dostępnych prognoz, w najbliższych miesiącach roczny wskaźnik inflacji będzie obniżany
przez ujemne efekty bazy związane z silnym wzrostem cen wyrobów akcyzowych i cen żywności w
2009 r. W kierunku obniżenia inflacji będą oddziaływać także: niska obecnie presja popytowa,
dotychczasowa wyraźna aprecjacja złotego oraz obserwowane umiarkowane tempo wzrostu
kosztów pracy. Spadek inflacji w 2010 r. może być natomiast hamowany przez wzrost cen
surowców na rynkach światowych, a także cen administrowanych, w tym cen gazu oraz opłat
zależnych od decyzji jednostek samorządu terytorialnego.
Rada ocenia prawdopodobieństwo ukształtowania się inflacji w średnim okresie poniżej lub
powyżej celu inflacyjnego za zbliżone. Jednak zdaniem Rady istotnym czynnikiem niepewności
mogącym wpłynąć na tę ocenę są efekty dotychczasowego prowadzenia, a także przewidywanych
zmian ekspansywnej polityki makroekonomicznej za granicą.
Ważnym uwarunkowaniem polityki pieniężnej jest sytuacja finansów publicznych. Podjęcie działań
mających na celu trwałe zmniejszenie deficytu sektora finansów publicznych i zahamowanie
narastania długu publicznego będzie sprzyjać stabilności makroekonomicznej oraz umożliwi
spełnienie kryteriów niezbędnych dla przyjęcia euro.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
Rada przyjęła uchwałę zmieniającą uchwałę w sprawie zasad tworzenia i rozwiązywania rezerwy
na pokrycie ryzyka zmian kursu złotego do walut obcych w Narodowym Banku Polskim.
