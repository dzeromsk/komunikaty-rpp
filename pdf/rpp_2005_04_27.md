Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 27 kwietnia 2005 r.
INFORMACJA PO POSIEDZENIU RADY POLITYKI PIENIĘŻNEJ
w dniach 26-27 kwietnia 2005 r.
Rada postanowiła obniżyć stopy procentowe NBP o 0,5 pkt. proc. do poziomu, tj.:
• stopa referencyjna 5,5% w skali rocznej;
• stopa lombardowa 7,0% w skali rocznej;
• stopa depozytowa 4,0% w skali rocznej;
• stopa redyskonta weksli 6,0% w skali rocznej.
Rada przyjęła neutralne nastawienie w polityce pieniężnej.
==================================================================
W marcu br. pogorszyły się wskaźniki koniunktury konsumenckiej w strefie euro i w
Stanach Zjednoczonych, co wynikało przede wszystkim z silnego wzrostu i utrzymywania się na
wysokim poziomie cen ropy naftowej w lutym i marcu br. Wysokie ceny ropy wpłynęły także na
pogorszenie klimatu gospodarczego wśród przedsiębiorstw, co było szczególnie widoczne w strefie
euro, oraz na podwyższenie wskaźników wzrostu cen produkcji przemysłowej w USA i większości
gospodarek strefy euro. Międzynarodowe ośrodki prognostyczne zrewidowały w górę prognozy cen
ropy na najbliższe lata. W latach 2006 i 2007 zakładają one obecnie spadek cen w mniejszej skali
niż dotychczas przewidywano.
W kwietniu obniżyła się rentowność amerykańskich papierów wartościowych, przez co
ponownie zwiększyła się relatywna rentowność inwestycji portfelowych w krajach rozwijaj
ących
się i nowych krajach członkowskich UE.
W Polsce w marcu br. zanotowano głębsze od oczekiwań obniżenie dynamiki produkcji
przemysłowej (spadek o 3,7% r/r). Ujemna roczna dynamika produkcji przemysłowej była przede
wszystkim związana z wysokim poziomem produkcji w marcu 2004 r. (w tym miesiącu wzrost
wyniósł 23,5% r/r) oraz mniejszą niż przed rokiem liczbą dni roboczych. Po wyeliminowaniu
wahań sezonowych spadek produkcji wyniósł 1% r/r i 1,6% m/m.
Zgodnie z oczekiwaniami przedstawionymi w lutowym Raporcie o inflacji, przy
umiarkowanej dynamice konsumpcji i prawdopodobnie neutralnym wkładzie eksportu netto do
wzrostu PKB, kluczowym czynnikiem dla perspektyw wzrostu gospodarczego i inflacji są
inwestycje. W zeszłorocznym wzroście inwestycji wynoszącym 5,1% r/r dynamicznym
składnikiem były inwestycje w przedsiębiorstwach (wzrost o 9,2% r/r.), w szczególności silny
wzrost odnotowano w grupie średnich przedsiębiorstw. Mimo obniżenia dynamiki produkcji
budowlano-montażowej, co po części wynikało z niesprzyjających warunków pogodowych, w
marcu br. nastąpił znaczny wzrost produkcji przedsiębiorstw zajmujących się przygotowaniem
terenu pod budowę, co wraz z pozytywnymi ocenami dotyczącymi planów inwestycyjnych
sygnalizowanymi w badaniach koniunktury NBP wskazuje na kontynuację ożywienia w
inwestycjach. Jednakże inne badania koniunktury sygnalizują przewagę ocen wskazujących na
-2 -
ustabilizowanie się lub pogorszenie bieżącej koniunktury oraz niejednoznaczne oczekiwania
dotyczące przyszłej aktywności gospodarczej.
Analiza danych dostępnych za I kwartał potwierdza wcześniejsze oczekiwania, według
których dynamika wzrostu PKB w I kwartale br. była niższa niż w IV kwartale 2004 r oraz niższa
niż uwzględniono w lutowym Raporcie o inflacji.
Dostępne dane sygnalizują stopniową poprawę sytuacji na rynku pracy. Stopa bezrobocia
rejestrowanego obniżyła się z 19,4% w lutym do 19,3% w marcu br., a w stosunku do
analogicznego okresu poprzedniego roku była o 1,1 pkt. proc. niższa. W marcu br. zatrudnienie w
sektorze przedsiębiorstw ustabilizowało się i było wyższe o 1,6% r/r. Tempo wzrostu nominalnych
wynagrodzeń w sektorze przedsiębiorstw było nadal niskie i wyniosło 2,2% r/r, co oznacza spadek
realny o 1,2% r/r i świadczy o braku presji płacowej w przedsiębiorstwach.
W marcu br. dynamika cen konsumpcyjnych wyniosła 3,4% r/r, tj. ukształtowała się poniżej
górnej granicy odchyleń od celu inflacyjnego. Spadek inflacji w marcu wynikał głównie z obniżenia
się rocznej dynamiki cen żywności i napojów bezalkoholowych. Obniżyła się również większość
wskaźników inflacji bazowej poza inflacją netto, która wzrosła do 2,4% r/r wobec 2,3% w lutym br.
Spadek bieżącej inflacji oraz zmniejszenie się różnicy między inflacją mierzoną wskaźnikiem cen
towarów i usług konsumpcyjnych a bazową inflacją netto potwierdzają wygaśnięcie przejściowych
czynników, które w 2004 r. przyczyniły się do wzrostu inflacji. Ponadto w kwietniu br. po raz
kolejny spadły oczekiwania inflacyjne gospodarstw domowych (do 3,0% z 3,4% w marcu br.).
Utrzymuje się zapoczątkowana w roku ubiegłym tendencja spadkowa dynamiki cen produkcji
sprzedanej przemysłu. W marcu roczna dynamika tych cen wyniosła 2,2% r/r (wobec
zrewidowanych w dół 3,2% r/r w lutym br.). Dane o inflacji w I kwartale br. oraz najnowsze
prognozy cen żywności sygnalizują możliwość niższej inflacjiw latach 2005-2006 niż
przedstawiono w lutowym Raporcie o inflacji. Ocena ta może być skorygowana w wyniku zmian
cen surowców na rynkach światowych, a w szczególności cen ropy naftowej. Jednocześnie dalszy
wzrost cen ropy naftowej może dodatkowo osłabić dynamikę PKB.
Kształtowanie się kursu w kwietniu br. jest generalnie zbieżne ze ścieżką kursu walutowego
uwzględnioną w lutowym Raporcie. Na kształtowanie się kursu walutowego może wpłynąć
sytuacja na międzynarodowych rynkach finansowych i niepewność związana z okresem
przedwyborczym.
Rada wyraża zaniepokojenie zgłaszanymi w ostatnich miesiącach licznymi propozycjami
legislacyjnymi, których konsekwencją może być wzrost deficytu sektora finansów publicznych, a w
konsekwencji odsunięcie momentu spełnienia kryteriów członkostwa w strefie euro. Niepewność co
do perspektyw reform finansów publicznych oraz co do skali realizacji innych niezbędnych reform
strukturalnych stanowi istotny czynnik ryzyka inflacyjnego.
W ocenie Rady bilans ryzyk dla przyszłej inflacji kształtuje się korzystniej niż
przedstawiono w lutowej projekcji inflacji. W marcu potwierdziły się sygnały wskazujące na
szybszy od oczekiwań spadek dynamiki cen żywności. W porównaniu z marcem zwiększyło się
prawdopodobieństwo, że tempo wzrostu PKB w 2005 r. będzie niższe niż oczekiwano w lutowym
Raporcie. Ponadto utrzymuje się wysoka dyscyplina płac w przedsiębiorstwach. Rada ocenia, że
począwszy od III kwartału 2005 r. inflacja może utrzymywać się poniżej celu inflacyjnego przez
okres kilku kwartałów. Jednocześnie w dłuższej perspektywie Rada dostrzega ryzyko wystąpienia
zwiększonej presji inflacyjnej związanej z rewizją prognoz cen ropy, które są jednak obarczone
znaczną niepewnością.
Następne posiedzenia Rady Polityki Pieniężnej odbędą się 17 maja 2005 r. (na którym będą
rozpatrywane Sprawozdanie z wykonania założeń polityki pieniężnej w 2004 roku oraz
Sprawozdanie z działalności Narodowego Banku Polskiego w 2004 roku) oraz w dniach 24-25 maja
2005 r.
