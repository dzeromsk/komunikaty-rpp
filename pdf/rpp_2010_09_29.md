Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 29 września 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 28-29 września 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
W gospodarce światowej utrzymuje się umiarkowane ożywienie, a jego dynamika w II połowie
2010 r. będzie prawdopodobnie niższa niż w I połowie roku. W krajach rozwiniętych dostosowania
w bilansach gospodarstw domowych, przedsiębiorstw i instytucji finansowych, przy wciąż
niekorzystnej sytuacji na rynku pracy oddziałują w kierunku osłabienia dynamiki wzrostu
gospodarczego w najbliższych kwartałach. Istotnym czynnikiem niepewności dla wzrostu
gospodarczego w tych krajach są skutki wysokiej nierównowagi fiskalnej oraz zapowiadanego jej
ograniczania, a także ekspansji monetarnej, w tym niekonwencjonalnych działań podejmowanych
przez główne banki centralne. Jednocześnie trwający wysoki wzrost gospodarczy w największych
gospodarkach wschodzących wspiera globalną koniunkturę.
W ostatnich miesiącach wyraźnie wzrosły ceny niektórych surowców rolnych na rynkach
światowych. Jednocześnie, obserwowane zmniejszenie napięć na rynkach finansowych sprzyja
napływowi kapitału do gospodarek wschodzących i aprecjacji walut tych krajów, w tym aprecjacji
złotego.
Według wstępnych szacunków GUS w II kw. 2010 r. PKB zwiększył si
ę o 3,5% r/r (wobec 3,0% w
I kw. br.). Przyczynił się do tego przede wszystkim wzrost popytu krajowego związany z
przyspieszeniem dynamiki popytu konsumpcyjnego oraz trwającym procesem odbudowy zapasów.
Nadal obniżały się nakłady brutto na środki trwałe, choć ich spadek był mniejszy niż w poprzednim
kwartale. Wzrostowi dynamiki PKB towarzyszyło zwiększanie liczby osób aktywnych zawodowo,
w tym liczby pracujących, oraz utrzymanie umiarkowanej dynamiki wynagrodzeń. Jednocześnie
poprawiła się sytuacja finansowa przedsiębiorstw.
Dane dotyczące polskiej gospodarki w III kw. 2010 r. wskazują na stopniową stabilizację tempa
wzrostu gospodarczego. Utrzymuje się szybki wzrost produkcji przemysłowej, rośnie także –
chociaż nieregularnie – produkcja budowlano-montażowa i sprzedaż detaliczna. Stopniowo wzrasta
wykorzystanie mocy wytwórczych w przedsiębiorstwach. Pewnemu pogorszeniu uległy jednak
oceny przedsiębiorstw i gospodarstw domowych dotyczące przyszłej sytuacji gospodarczej.
Stopniowo poprawia się sytuacja na rynku pracy, czego przejawem jest dalszy wzrost zatrudnienia
w przedsiębiorstwach oraz obniżenie stopy bezrobocia.
-2 -
Akcja kredytowa dla przedsiębiorstw pozostaje ograniczona, głównie z przyczyn leżących po
stronie popytu na kredyt. Stopniowo podnosi się dynamika kredytów mieszkaniowych dla
gospodarstw domowych.
W sierpniu 2010 r. roczna inflacja CPI wyniosła 2,0%, pozostając poniżej celu inflacyjnego NBP,
który wynosi 2,5%. Inflacja bazowa utrzymała się na niskim poziomie. Jednak większość miar
oczekiwań inflacyjnych przekracza bieżącą inflację CPI. Wysoka jest dynamika cen produkcji
sprzedanej przemysłu. W kierunku stopniowego wzrostu inflacji CPI w kolejnych miesiącach może
oddziaływać wzrost cen żywności i energii, ponadto w 2011 r. poziom cen może zostać nieznacznie
podwyższony przez zapowiadaną zmianę stawek VAT.
W ocenie Rady, umiarkowane tempo wzrostu gospodarczego i towarzysząca mu obecnie
ograniczona presja płacowa i inflacyjna wraz z ryzykiem osłabienia wzrostu gospodarczego na
świecie w kolejnych kwartałach uzasadniają utrzymanie stóp procentowych NBP na niezmienionym
poziomie.
Jednocześnie Rada będzie analizowała sygnały ewentualnego narastania presji inflacyjnej, jak
również obserwowała kształtowanie się oczekiwań inflacyjnych.
Ważnym uwarunkowaniem polityki pieniężnej jest sytuacja finansów publicznych. Podjęcie
zdecydowanych działań mających na celu trwałe zmniejszenie deficytu sektora finansów
publicznych i zahamowanie narastania długu publicznego jest niezbędne dla stabilności
makroekonomicznej oraz umożliwi spełnienie kryteriów niezbędnych dla przyjęcia euro.
Według Rady dla stabilności makroekonomicznej ważne jest także podejmowanie działań, które
zapobiegną szybkiemu wzrostowi kredytów walutowych dla gospodarstw domowych. Działania te
mogą przyczynić się także do zwiększenia efektywności mechanizmu transmisji monetarnej.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
Rada podjęła uchwałę w sprawie ustalenia Założeń polityki pieniężnej na rok 2011, a także przyjęła
dokument Międzynarodowa pozycja inwestycyjna Polski w 2009 r.
