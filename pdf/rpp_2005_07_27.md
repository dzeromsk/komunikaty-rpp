Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 27 lipca 2005 r.
INFORMACJA PO POSIEDZENIU RADY POLITYKI PIENIĘŻNEJ
w dniach 26-27 lipca 2005 r.
Rada postanowiła obniżyć stopy procentowe NBP o 0,25 pkt. proc. do poziomu:
• stopa referencyjna 4,75% w skali rocznej;
• stopa lombardowa 6,25% w skali rocznej;
• stopa depozytowa 3,25% w skali rocznej;
• stopa redyskonta weksli 5,25% w skali rocznej
oraz utrzymaćłagodne nastawienie w polityce pieniężnej.
==================================================================
Od ostatniego posiedzenia Rady zaobserwowano następujące tendencje w otoczeniu
zewnętrznym polskiej gospodarki. Poprawa koniunktury w Stanach Zjednoczonych, której istotnym
czynnikiem był silny wzrost popytu konsumpcyjnego, wskazuje na lepsze niż miesiąc temu
perspektywy wzrostu gospodarczego w tym kraju. W strefie euro wzrosły wskaźniki zaufania w
przemyśle, jednak nadal brak jest oznak poprawy popytu konsumpcyjnego. Najnowsze prognozy
sygnalizują nieznaczne obniżenie przewidywanego tempa wzrostu gospodarczego w strefie euro w
latach 2005 i 2006 w stosunku do oczekiwań z czerwca br.
Prognozowane ceny ropy na lata 2005-2007 ponownie wzrosły. Obecne prognozy wskazują,
że począwszy od III kw. 2005 r. ceny ropy będą się utrzymywać na znacznie wyższym poziomie niż
oczekiwano w majowym Raporcie o inflacji oraz przed czerwcowym posiedzeniem Rady. Wzrost
cen ropy naftowej zwiększa ryzyko wzrostu inflacji i osłabienia wzrostu gospodarczego w Stanach
Zjednoczonych i strefie euro.
Analiza dostępnych danych wskazuje, że dynamika PKB w II kw. br. była wyższa niż w
poprzednim kwartale, jednak niższa niż oczekiwano w majowymRaporcie. Według danych GUS,
w czerwcu br. dynamika produkcji przemysłowej była wyższa niż oczekiwano i wyniosła w ujęciu
realnym 6,8% r/r. Po uwzględnieniu czynników sezonowych (przede wszystkim większej niż przed
rokiem liczby dni roboczych w czerwcu br.) wzrost produkcji przemysłowej wyniósł według GUS
3,9% r/r i był wyraźnie wyższy niż w maju (1,5%) i kwietniu br. (spadek o 1,6%). Wyższe od
oczekiwań było również nominalne tempo wzrostu sprzedaży detalicznej, które wyniosło 10,5% r/r
(realnie 8,8% r/r). Utrzymuje się obserwowane od połowy 2004 r. wyraźne ożywienie w
budownictwie. Roczny wzrost produkcji budowlano-montażowej wyniósł w czerwcu br. 29,9% r/r
(według GUS 24,4% r/r po uwzględnieniu czynników sezonowych) i był wyższy od oczekiwań.
Utrzymują się pozytywne i zbliżone do notowanych w czerwcu oceny klimatu gospodarczego
sygnalizowane przez przedsiębiorstwa w badaniach koniunktury GUS.
-2 -
Dostępne dane mogą potwierdzać oczekiwania Rady z czerwca br., że sygnalizowane przez
GUS w I kw. br. spowolnienie wzrostu gospodarczego w Polsce ma charakter przejściowy. Dane
napływające w najbliższych miesiącach powinny umożliwić lepszą ocenę skali oczekiwanej
poprawy aktywności gospodarczej.
Następuje stopniowa poprawa sytuacji na rynku pracy. W czerwcu br. zatrudnienie w
sektorze przedsiębiorstw było wyższe o 1,7% r/r, a stopa bezrobocia obniżyła się do 18% (tj. o 1,4
pkt. proc. r/r).
W czerwcu br. nastąpiło stopniowe przyspieszenie dynamiki płac. Tempo wzrostu
nominalnych wynagrodzeń w sektorze przedsiębiorstw wyniosło 4,5% r/r, a w ujęciu realnym 3,0%
r/r, tj. było najwyższe od marca 2004 r. W jeszcze większym stopniu wzrósł realny fundusz
wynagrodzeń w sektorze przedsiębiorstw, do czego przyczynił się utrzymujący się wzrost
zatrudnienia w tym sektorze (o 1,7% r/r). Trudno w tej chwili ocenić, czy podwyższona dynamika
płac w czerwcu br. utrzyma się w kolejnych miesiącach br. Należy jednak podkreślić, że
niezbędnym warunkiem trwałego przyspieszenia tempa wzrostu gospodarczego w większym
stopniu opartego na wzroście zatrudnienia będzie utrzymanie się niskiej dynamiki jednostkowych
kosztów pracy.
W czerwcu br. roczne tempo wzrostu cen konsumpcyjnych obniżyło się do 1,4% (wobec
2,5% w poprzednim miesiącu), czyli ukształtowało się poniżej dolnej granicy dopuszczalnych
odchyleń od celu inflacyjnego.Głęboki spadek rocznego wskaźnika inflacji w czerwcu br. był,
podobnie jak w maju, oczekiwany i wynikał z wygaśnięcia wpływu jednorazowego i przejściowego
wzrostu cen związanego z wejściem Polski do UE. Wzrost ten prowadził do utrzymywania się
rocznych wskaźników inflacji na okresowo podwyższonym poziomie. Można się spodziewać, że w
najbliższych miesiącach inflacja będzie się utrzymywać na niskim poziomie, tj. wyraźnie poniżej
celu 2,5%. Występuje jednak ryzyko zwiększonej presji inflacyjnej związanej z podwyższonymi
prognozami cen ropy i gazu, jakkolwiek może to prowadzić także do osłabienia wzrostu
gospodarczego.
W czerwcu br. obniżyły się również wszystkie wskaźniki inflacji bazowej (inflacja netto
wyniosła w czerwcu 1,4% r/r wobec 1,5% w maju br.). Ponadto w lipcu br. obniżyły się
oczekiwania inflacyjne gospodarstw domowych (do 2,2% z 2,6% w czerwcu br.).Utrzymuje się
niska dynamika cen produkcji sprzedanej przemysłu, która w czerwcu br. wyniosła 0,1% r/r.
Kształtowanie się kursu złotego w czerwcu br. było generalnie zbieżneze ścieżką kursu
walutowego uwzględnioną w majowym Raporcie o inflacji. Na kształtowanie się kursu walutowego
może wpłynąć sytuacja na międzynarodowych rynkach finansowych i niepewność związana z
okresem przedwyborczym.
W ocenie Rady, mimo lepszych ni
ż oczekiwano danych dotyczących aktywności
gospodarczej w czerwcu br. oraz wyższych prognozowanych cen paliw, prawdopodobieństwo
ukształtowania się inflacji poniżej celu inflacyjnego w horyzoncie oddziaływania polityki
pieniężnej jest nadal wyższe niż jej ukształtowania się powyżej tego celu.
Rada podtrzymuje przekonanie, że najbardziej korzystne dla Polski byłoby przyjęcie
strategii gospodarczej nastawionej na stworzenie warunków zapewniających wprowadzenie euro w
najbliższym możliwym terminie. Warunkiem koniecznym przystąpienia do strefy euro jest
przeprowadzenie reform finansów publicznych prowadzących do spełnienia fiskalnych kryteriów
konwergencji. Natomiast uchwalone oraz zgłaszane w ostatnich miesiącach liczne propozycje
legislacyjne mogą powodować wzrost deficytu sektora finansów publicznych, a w konsekwencji
odsunięcie momentu spełnienia kryteriów członkostwa w strefie euro.
Następne posiedzenie Rady odbędzie się w dniach 30-31 sierpnia 2005 r.
