Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 30 listopada 2005 r.
INFORMACJA PO POSIEDZENIU RADY POLITYKI PIENIĘŻNEJ
w dniach 29-30 listopada 2005 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,50% w skali rocznej;
• stopa lombardowa 6,00% w skali rocznej;
• stopa depozytowa 3,00% w skali rocznej;
• stopa redyskonta weksli 4,75% w skali rocznej
oraz utrzymaćłagodne nastawienie w polityce pieniężnej.
==================================================================
Od ostatniego posiedzenia Rady nie zmieniły się znacząco prognozy wzrostu gospodarczego
w strefie euro oraz Stanach Zjednoczonych. W strefie euro prognozy inflacji nie uległy zmianie,
podczas gdy roczne tempo wzrostu cen w październiku br. nieznacznie się obniżyło do 2,5% z 2,6%
r/r we wrześniu. W Stanach Zjednoczonych podwyższono natomiast prognozy inflacji na przyszły
rok, mimo że bieżące tempo wzrostu cen konsumpcyjnych obniżyło się z 4,7% r/r we wrześniu do
4,3% w październiku br. W listopadzie br. nadal obniżały się ceny ropy naftowej. Od posiedzenia
Rady w październiku cena ropy Brent obniżyła się o 6,81 USD za baryłkę, tj. o 11,4%. Jednak
prognozowane ceny tego surowca na 2006 r. nie zmieniły się istotnie i utrzymują się na poziomie
wyższym niż notowane obecnie ceny. Nadal należy brać pod uwagę dużą niepewność dotycząca
wpływu znacznego skumulowanego wzrostu cen ropy na tempo wzrostu gospodarczego oraz
inflację.
Według szacunków GUS w III kw. br. tempo wzrostu PKB r/r w Polsce było wyższe niż w II kw.
Roczny wzrost PKB w III kw. br. wyniósł 3,7% i był zgodny z oczekiwaniami przedstawionymi w
sierpniowym Raporcie o inflacji. Zgodna z oczekiwaniami NBP była również dynamika spożycia
indywidualnego i inwestycji. Eksport netto - mimo silnej aprecjacji złotego w 2004 r. i na początku
2005 r. – był nadal głównym popytowym czynnikiem wzrostu gospodarczego w III kw. br. Jego
wkład do wzrostu PKB okazał się znacznie większy niż prognozowano w sierpniowym Raporcie.
Dane GUS wskazują na umocnienie ożywienia gospodarczego, któremu sprzyja stopniowe
przyspieszenie popytu krajowego, w tym inwestycji.
W październiku br. tempo wzrostu produkcji przemysłowej było wyraźnie wyższe od oczekiwań
ośrodków zewnętrznych oraz NBP i wyniosło 7,6% r/r, a po wyeliminowaniu czynników
sezonowych 6,8% wobec 5,7% przed miesiącem. Opublikowane dane wskazują na wzmocnienie
tendencji wzrostowych w przemyśle obserwowanych od połowy bieżącego roku. Roczna dynamika
produkcji budowlano-montażowej obniżyła się z 10,5 proc. we wrześniu do 6,8 proc., a po
odsezonowaniu z 12,2 do 9,8 proc. Nadal więc utrzymuje się na wysokim poziomie i jest głównie
wynikiem znaczącego ożywienia w budownictwie w II kw. br. Utrzymuje się również umiarkowany
trend wzrostowy sprzedaży detalicznej, która w październiku wzrosła nominalnie o 7,5% r/r (realnie
5,7%). W listopadzie nie zmieniły się istotnie oceny klimatu gospodarczego sygnalizowane przez
-2 -
przedsiębiorstwa w badaniach koniunktury GUS, przy czym najbardziej optymistyczne oceny
występują w budownictwie.
Opublikowane przez GUS korzystne wyniki sektora przedsiębiorstw niefinansowych za
pierwsze trzy kwartały 2005 r. wskazują na dobrą sytuację finansową badanych firm: rosnące
przychody, wysoki poziom rentowności oraz bezpieczny poziom płynności.
Sytuacja na rynku pracy nadal ulega poprawie. Od początku roku utrzymuje się
umiarkowany wzrost zatrudnienia w sektorze przedsiębiorstw. W październiku br. było ono wyższe
o 2,0% r/r, a stopa bezrobocia obniżyła się do 17,3%, tj. o 1,4 pkt. proc. wobec analogicznego
miesiąca poprzedniego roku.
W III kw. br. tempo wzrostu nominalnych wynagrodzeń w gospodarce obniżyło się do 3,4%
r/r (wobec 3,9% r/r w II kw. br.). W październiku br. natomiast zaobserwowano znacznie szybszy
od oczekiwanego wzrost dynamiki płac w sektorze przedsiębiorstw (nominalny wzrost o 6,4% r/r
wobec 1,8% r/r we wrześniu). Do wzrostu tego przyczyniły się dodatkowe wypłaty w niektórych
sekcjach (górnictwo rud metali oraz poczta i telekomunikacja). Nawet po uwzględnieniu tych
czynników dynamika wynagrodzeń w październiku była wyższa od średniej dla pierwszych trzech
kwartałów br. Trudno w tej chwili ocenić, czy takie przyspieszenie wzrostu wynagrodzeń utrzyma
się w kolejnych miesiącach. Należy podkreślić, że niezbędnym warunkiem trwałego przyspieszenia
tempa wzrostu gospodarczego opartego na wzroście zatrudnienia jest niska dynamika
jednostkowych kosztów pracy.
Zgodnie z oczekiwaniami ekspertów NBP i ośrodków zewnętrznych, w październiku br.
roczne tempo wzrostu cen konsumpcyjnych obniżyło się i wyniosło 1,6%. Wskaźniki inflacji
bazowej obniżyły się (inflacja netto wyniosła 1,2% wobec 1,3% we wrześniu). Oczekiwania
inflacyjne gospodarstw domowych ukształtowały się na niskim poziomie (1,5%), podobnie jak we
wrześniu br.. Można się spodziewać, że do końca br. inflacja będzie się utrzymywać na niskim
poziomie, tj. wyraźnie poniżej celu inflacyjnego (2,5%).
W październiku br. utrzymał się występujący od maja spadek cen produkcji sprzedanej
przemysłu w ujęciu rocznym (spadek o 0,9% r/r; tj. 0,0% m/m). Na kształtowanie się niskiego
wskaźnika cen produkcji sprzedanej przemysłu wpłynęły umiarkowana dynamika popytu
krajowego oraz mocniejszy niż rok temu kurs złotego.
Od ostatniego posiedzenia Rady kurs złotego nie zmienił się istotnie, jednak w pierwszych
dwóch miesiącach IV kw. br. był on nadal mocniejszy niż uwzględniono w sierpniowym Raporcie
o inflacji.
Rada podtrzymuje ocenę, że inflacja może wrócić do celu inflacyjnego szybciej niż
wynikało to z sierpniowej projekcji inflacji. Przewiduje się, że po osiągnięciu celu inflacja będzie
się utrzymywać się na poziomie zbliżonym do celu inflacyjnego. Umiarkowany wzrost płac
świadczy o tym, że nie pojawiły się dotąd efekty drugiej rundy. Gdyby jednak pojawiały się
sygnały wzrostu prawdopodobieństwa wystąpienia tych efektów, bilans ryzyk mógłby ulec zmianie,
co wpłynęłoby na przyszłe decyzje Rady.
Rada podtrzymuje przekonanie, że najbardziej korzystna dla Polski byłaby realizacja
strategii gospodarczej nastawionej na stworzenie warunków zapewniających wprowadzenie euro w
najbliższym możliwym terminie, co przyczyniłoby się do przyspieszenia długofalowego wzrostu
gospodarczego.
Następne posiedzenie Rady odbędzie się w dniach 20-21 grudnia 2005 r.
