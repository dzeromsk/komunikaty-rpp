Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 30 kwietnia 2008 r.
INFORMACJA PO POSIEDZENIU RADY POLITYKI PIENIĘŻNEJ
w dniach 29-30 kwietnia 2008 r.
Rada postanowiła utrzymać stopy procentowe NBP na niezmienionym poziomie:
stopa referencyjna 5,75% w skali rocznej;
stopa lombardowa 7,25% w skali rocznej;
stopa depozytowa 4,25% w skali rocznej;
stopa redyskonta weksli 6,00% w skali rocznej.
===================================================================
Gospodarka Polski znajduje się nadal w okresie silnego wzrostu obejmującego wszystkie jej
sektory. Dane, które napłynęły od ostatniego posiedzenia Rady sygnalizują jednak ryzyko
osłabienia wzrostu gospodarczego w Polsce, choć na razie trudno ocenić, czy obserwowane w
marcu obniżenie niektórych wskaźników makroekonomicznych będzie mieć trwały charakter.
Najnowsze informacje dotyczące gospodarki Stanów Zjednoczonych potwierdzają wcześniejsze
sygnały o znaczącym spowolnieniu aktywności w tej gospodarce. Utrzymuje się również
niepewność co do skali obniżenia dynamiki wzrostu gospodarczego w strefie euro, a także jego
wpływu na gospodarkę polską.
W marcu roczne tempo wzrostu cen konsumpcyjnych w Polsce obniżyło się do 4,1%,
pozostając powyżej celu inflacyjnego NBP, który wynosi 2,5%, a także powyżej górnej granicy
odchyleń od celu, określonej na poziomie 3,5%. Do utrzymania podwyższonej inflacji w ujęciu
rocznym w dużym stopniu przyczyniła się nadal wysoka roczna dynamika cen żywności i paliw na
rynku światowym oraz cen usług związanych z użytkowaniem mieszkania i nośników energii w
Polsce. Rada podtrzymuje ocenę, że w najbliższym okresie inflacja pozostanie powyżej górnej
granicy odchyleń od celu inflacyjnego, do czego w znacznym stopniu przyczynia się istotny wzrost
cen regulowanych.
W ocenie Rady najnowsze dane makroekonomiczne sygnalizują, że w I poł. 2008 r. tempo
wzrostu gospodarczego będzie prawdopodobnie nadal wyższe od tempa wzrostu potencjalnego
PKB. Ostatnie informacje o sytuacji na rynku pracy wskazują na utrzymanie się wysokiej dynamiki
zatrudnienia i wynagrodzeń oraz kształtowanie się niekorzystnej relacji między wzrostem
wynagrodzeń i wydajności pracy. Prawdopodobne jest utrzymanie się presji płacowej i w
konsekwencji presji inflacyjnej. Podwyższona inflacja w nadchodzących miesiącach będzie
wynikała w dużej części ze wzrostu cen regulowanych, a może być także spowodowana
obejmującym gospodarkęświatową i oddziałującym na polski rynek procesem wzrostu cen
żywności i paliw. Rodzi to ryzyko utrzymania się oczekiwań inflacyjnych na wysokim poziomie, a
w konsekwencji ryzyko wystąpienia tzw. efektów drugiej rundy.
W średnim okresie presja inflacyjna może być ograniczana przez nadal dobrą sytuację
finansową przedsiębiorstw oraz wysoką dynamikę inwestycji oddziałującą w kierunku wzrostu
wydajności. Do ograniczania tej presji mogą się także przyczyniać procesy globalizacji i
towarzyszący im wzrost konkurencji na rynku dóbr i usług podlegających wymianie
międzynarodowej, a także spowolnienie wzrostu w gospodarce światowej, a w konsekwencji także
w gospodarce polskiej. W kierunku obniżenia inflacji powinny również oddziaływać dokonane
-2 -
dotychczas podwyżki stóp procentowych NBP oraz obserwowana w ostatnich kwartałach aprecjacja
złotego.
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego jest nadal wyższe niż prawdopodobieństwo, że inflacja będzie niższa od celu.
Rada nie wyklucza przy tym, że obniżenie inflacji do celu inflacyjnego w średnim okresie będzie
wymagało dalszego zacieśnienia polityki pieniężnej. Wobec zwiększonej niepewności co do
perspektyw wzrostu gospodarki światowej, a także gospodarki polskiej Rada uznała, że pełniejsza
ocena perspektyw inflacji będzie możliwa po analizie danych napływających w nadchodzącym
okresie. Rada będzie dążyć do tego, aby w średnim okresie inflacja obniżyła się do poziomu celu
inflacyjnego.
Rada będzie bacznie obserwować dynamikę i strukturę wzrostu popytu krajowego, relację
pomiędzy tempem wzrostu wynagrodzeń i wydajności pracy w sektorze przedsiębiorstw oraz
wzrost płac w sektorze finansów publicznych, stopień ekspansywności polityki fiskalnej, poziom
kursu złotego, kształtowanie się bilansu obrotów bieżących oraz oddziaływanie procesów
globalizacyjnych na gospodarkę, w tym na ceny żywności. Rada będzie również analizować zmiany
w otoczeniu polskiej gospodarki i ich wpływ na perspektywy wzrostu gospodarczego i inflacji w
Polsce.
Rada przyjęła Bilans płatniczy Rzeczypospolitej Polskiej za IV kwartał 2007 roku.
