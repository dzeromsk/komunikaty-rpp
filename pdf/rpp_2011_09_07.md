Narodowy Bank Polski
Rada Polityki Pieniężnej
00-919 Warszawa, ul. Świętokrzyska 11/21, tel. (22) 653 28 88, fax (22) 653 13 28
www.nbp.pl/rpp
Warszawa, 7 września 2011 r.
INFORMACJA PO POSIEDZENIU RADY POLITYKI PIENIĘŻNEJ
w dniach 6-7 września 2011 r.
Rada postanowiła utrzymać stopy procentowe NBP na niezmienionym poziomie:
stopa referencyjna 4,50% w skali rocznej;
stopa lombardowa 6,00% w skali rocznej;
stopa depozytowa 3,00% w skali rocznej;
stopa redyskonta weksli 4,75% w skali rocznej.
Od poprzedniego posiedzenia Rady pojawiły się kolejne sygnały osłabienia aktywności
gospodarczej na świecie. W Stanach Zjednoczonych w II kw. obniżyło się roczne tempo wzrostu
gospodarczego, a także zrewidowano w dół dane o PKB w poprzednich kwartałach. Również w
strefie euro oraz niektórych gospodarkach wschodzących dynamika PKB obniżyła się w II kw.
Jednocześnie, w ostatnim okresie pogorszyły się nastroje konsumentów i przedsiębiorców w wielu
krajach, natomiast inflacja pozostała na podwyższonym poziomie.
Zwiększone ryzyko spowolnienia aktywności gospodarczej na świecie wraz z utrzymującymi się
problemami fiskalnymi w niektórych krajach przyczyniły się do wzrostu napięć na światowych
rynkach finansowych. Nastąpił znaczny spadek cen akcji oraz dalsze obniżenie cen surowców na
rynkach światowych. Wobec podwyższonej awersji do ryzyka na międzynarodowych rynkach
finansowych osłabiły się kursy walut krajów wschodzących, w tym kurs złotego. Do zwiększonej
zmienności cen aktywów przyczynia się także duża nadpłynność na globalnych rynkach
finansowych, związana z silnie ekspansywną polityką pieniężną głównych banków centralnych.
W Polsce, dane o PKB w II kw. potwierdziły, że w I połowie br. utrzymywało się relatywnie
wysokie i stabilne tempo wzrostu gospodarczego. Do zwiększenia PKB przyczyniał się głównie
wzrost popytu krajowego, wynikający zarówno z rosnącego spożycia indywidualnego, jak i
przyspieszenia wzrostu inwestycji. Ponadto, utrzymał się znaczący przyrost zapasów
przedsiębiorstw. Dane dotyczące koniunktury w pierwszych miesiącach
III kw. sygnalizują jednak możliwość obniżenia się dynamiki wzrostu gospodarczego, w
szczególności osłabienia koniunktury w przemyśle.
W II kw. stabilnemu wzrostowi gospodarczemu towarzyszył wolniejszy niż w poprzednim kwartale
wzrost liczby pracujących. Dane z sektora przedsiębiorstw także sygnalizują osłabienie dynamiki
zatrudnienia po okresie jego znaczącego wzrostu. Przy jednoczesnym dalszym, choć wolniejszym
niż dotychczas, wzroście liczby osób aktywnych zawodowo powoduje to utrzymywanie się
podwyższonej stopy bezrobocia.
W II kw. nastąpiło pewne przyspieszenie wzrostu wynagrodzeń w gospodarce, do czego mogły się
częściowo przyczynić wypłaty dodatkowych składników wynagrodzeń w niektórych sekcjach, co
-2 -
jest związane z bardzo dobrymi wynikami finansowymi sektora przedsiębiorstw. Dane dotyczące
lipca wskazują, że nie następuje dalsze przyspieszenie dynamiki wynagrodzeń w
przedsiębiorstwach. Jednocześnie trwa ożywienie akcji kredytowej dla przedsiębiorstw, w tym w
zakresie kredytów inwestycyjnych. Utrzymuje się też relatywnie szybki wzrost kredytów
hipotecznych dla gospodarstw domowych oraz ujemna dynamika kredytów konsumpcyjnych.
W lipcu roczna inflacja CPI obniżyła się do 4,1%, pozostając wyraźnie powyżej celu inflacyjnego
NBP (2,5%). Obniżenie inflacji nastąpiło głównie wskutek spadku cen żywności, mimo
jednoczesnego wzrostu cen energii. Inflacja bazowa po wyłączeniu cen żywności i energii
utrzymała się na niezmienionym poziomie. Wraz ze spadkiem bieżącej inflacji obniżyły się
oczekiwania inflacyjne gospodarstw domowych, natomiast wzrosła nieco dynamika cen produkcji
przemysłowej.
W najbliższych miesiącach roczny wskaźnik CPI będzie nadal kształtować się na podwyższonym
poziomie, co jest związane głównie z wcześniejszym silnym wzrostem cen surowców na rynkach
światowych.
W średnim okresie inflacja będzie ograniczana przez oczekiwane obniżenie dynamiki krajowego
wzrostu gospodarczego w warunkach zacieśnienia polityki fiskalnej, w tym obniżenia inwestycji
publicznych, a także dokonanego w I połowie br. podwyższenia stóp procentowych oraz
prawdopodobnego spowolnienia wzrostu gospodarczego na świecie. Czynnikiem ryzyka dla
wzrostu cen jest natomiast wpływ sytuacji na rynkach finansowych na kształtowanie się kursu
złotego.
W ocenie Rady, dokonane od początku br. istotne zacieśnienie polityki pieniężnej powinno
umożliwić powrót inflacji do celu inflacyjnego w średnim okresie. W związku z tym Rada
postanowiła utrzymać stopy procentowe na dotychczasowym poziomie. Rada nie wyklucza
dalszego dostosowania polityki pieniężnej, gdyby pogorszyły się perspektywy powrotu inflacji do
celu.
Na posiedzeniu w dniu 23 sierpnia br. Rada przyjęła Założenia polityki pieniężnej na
rok 2012. Podobnie jak w poprzednich latach, w Założeniach przedstawione zostały podstawowe
elementy realizowanej przez Narodowy Bank Polski strategii polityki pieniężnej. Założenia
zawierają także zarys uwarunkowań makroekonomicznych mogących wpływać na tę politykę w
2012 roku oraz opis instrumentów polityki pieniężnej.
W Założeniach Rada utrzymała podstawowe elementy dotychczasowej strategii polityki pieniężnej
NBP, w tym ciągły cel inflacyjny na poziomie 2,5% z symetrycznym przedziałem odchyleń o
szerokości ± 1 punkt procentowy, realizowanej w warunkach płynnego kursu walutowego, który nie
wyklucza interwencji na rynku walutowym.
Na posiedzeniu w dniu 23 sierpnia br. Rada przyjęła także Bilans płatniczy Rzeczypospolitej
Polskiej za I kwartał 2011 r., natomiast na posiedzeniu w dniach 6-7 września br. Rada przyjęła
Prognozę bilansu płatniczego Rzeczypospolitej Polskiej na 2012 r.
