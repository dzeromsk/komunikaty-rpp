Narodowy Bank Polski
Rada Polityki Pieniężnej
00-919 Warszawa, ul.Świętokrzyska 11/21, tel. 22 653 28 88, fax 22 653 13 28
www.nbp.pl
Warszawa, 11 stycznia 2012 r.
INFORMACJA PO POSIEDZENIU RADY POLITYKI PIENIĘŻNEJ
w dniach 10-11 stycznia 2012 r.
Rada postanowiła utrzymaćstopy procentowe NBP na niezmienionym poziomie:
stopa referencyjna 4,50% w skali rocznej;
stopa lombardowa 6,00% w skali rocznej;
stopa depozytowa 3,00% w skali rocznej;
stopa redyskonta weksli 4,75% w skali rocznej.
Najnowsze dane wskazują na obniżenie tempa wzrostu gospodarczego na świecie, przy
zróżnicowaniu sytuacji w poszczególnych regionach. W Stanach Zjednoczonych widoczna
jest pewna poprawa nastrojów, a wzrost gospodarczy prawdopodobnie nieznacznie
przyspieszył w ostatnim okresie. Z kolei w strefie euro wzrost uległ dalszemu spowolnieniu, a
prognozy na kolejne kwartały zostały obniżone. Wpływa to negatywnie na perspektywy
wzrostu głównych partnerów handlowych strefy euro. Dane o koniunkturze w wielu
gospodarkach wschodzących sygnalizują pewne osłabienie aktywności gospodarczej. Inflacja
na świecie pozostaje podwyższona. Jednym z głównych czynników podwyższających inflację
na świecie pozostają wysokie ceny surowców, w tym ropy naftowej.
Spowolnienie aktywności gospodarczej na świecie, nierównowaga fiskalna oraz pogorszenie
sytuacji w sektorze bankowym w niektórych krajach strefy euro powodują utrzymywanie się
wysokiej awersji do ryzyka i podwyższonej zmienności cen aktywów, w tym kursów
walutowych. Do zwiększonej zmienności cen aktywów nadal przyczynia się duża
nadpłynność na globalnych rynkach finansowych, związana z silnie ekspansywną polityką
pieniężną głównych banków centralnych.
Mimo osłabienia nastrojów krajowych podmiotów gospodarczych, korzystne dane o
produkcji przemysłowej, budowlano-montażowej oraz sprzedaży detalicznej wskazują, iż w
IV kw. tempo wzrostu gospodarczego w Polsce prawdopodobnie obniżyło się nieznacznie i
pozostało na relatywnie wysokim poziomie. Pogarszanie się wyprzedzających wskaźników
koniunktury sygnalizuje natomiast możliwość obniżenia się aktywności gospodarczej w
kolejnych kwartałach, co w dużej mierze może być związane ze spowolnieniem wzrostu u
głównych partnerów handlowych Polski.
W listopadzie nieznacznie wzrosła stopa bezrobocia rejestrowanego, choć jednocześnie
nieznacznie wzrosło zatrudnienie w sektorze przedsiębiorstw. Dynamika wynagrodzeń w
przedsiębiorstwach pozostała umiarkowana.
W listopadzie akcja kredytowa dla przedsiębiorstw nadal rosła. Utrzymał się też relatywnie
szybki wzrost złotowych kredytów hipotecznych dla gospodarstw domowych, przy wciąż
ujemnej rocznej dynamice kredytów konsumpcyjnych.
2
Roczna inflacja CPI wzrosła w listopadzie bardziej niż oczekiwano, tj. do 4,8%, pozostając
wyraźnie powyżej celu inflacyjnego NBP (2,5%). Wzrost inflacji był związany zarówno ze
wzrostem cen żywności i paliw, jak i wzrostem inflacji bazowej. Wzrosła również dynamika
cen produkcji sprzedanej przemysłu oraz oczekiwania inflacyjne gospodarstw domowych i
przedsiębiorstw.
W najbliższych miesiącach roczny wskaźnik CPI pozostanie na podwyższonym poziomie. Z
jednej strony w kierunku obniżenia inflacji na początku 2012 r. będzie oddziaływać
wygasanie wpływu podwyżki stawek VAT oraz efektów znacznych wzrostów cen żywności i
energii z I połowy 2011 r. Z drugiej strony wciąż wysokie ceny surowców na rynkach
światowych oraz wcześniejsze osłabienie kursu złotego będą czynnikami podtrzymującymi
podwyższoną dynamikę cen.
W ocenie Rady, w średnim okresie inflacja będzie ograniczana przez stopniowo malejącą
dynamikę popytu krajowego w warunkach zacieś
nienia polityki fiskalnej, w tym obniżenia
inwestycji publicznych, a także dokonanego w I połowie 2011 r. podwyższenia stóp
procentowych NBP oraz oczekiwanego spowolnienia wzrostu gospodarczego na świecie.
Czynnikiem ryzyka dla wzrostu cen pozostaje wpływ sytuacji na globalnych rynkach
finansowych na kształtowanie się kursu złotego, a także możliwy wzrost cen surowców.
W ocenie Rady, dokonane w I połowie 2011 r. zacieśnienie polityki pieniężnej sprzyja
powrotowi inflacji do celu w średnim okresie, choć ryzyko utrzymania się podwyższonej
inflacji w najbliższych miesiącach wzrosło. Dotychczasowe kształtowanie się krajowej
koniunktury wskazuje przy tym, że skala osłabienia popytu w najbliższych kwartałach może
być mniejsza niż dotychczas oceniano. Rada postanowiła utrzymać stopy procentowe na
dotychczasowym poziomie. Rada nie wyklucza w przyszłości dalszego dostosowania polityki
pieniężnej, gdyby pogorszyły się perspektywy powrotu inflacji do celu.
W ostatnim okresie Narodowy Bank Polski dokonywał sprzedaży pewnej ilości walut obcych
za złote. Przeprowadzenie takich transakcji było zgodne z realizowaną
strategią polityki
pieniężnej, przedstawioną w Założeniach polityki pieniężnej.
Rada przypomina, że w Założeniach polityki pieniężnej na rok 2012 nie zawarła możliwości
zakupu skarbowych papierów wartościowych przez Narodowy Bank Polski jako instrumentu
polityki pieniężnej. W kontekście obecnych zakłóceń na międzynarodowych rynkach
finansowych Rada zwraca uwagę, że Narodowy Bank Polski jest pożyczkodawcą ostatniej
instancji dla banków.
