Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 25 lutego 2005 r.
INFORMACJA PO POSIEDZENIU RADY POLITYKI PIENIĘŻNEJ
w dniach 24-25 lutego 2005 r.
Rada postanowiła utrzymać stopy procentowe na niezmienionym poziomie, tj.:
• stopa referencyjna 6,5% w skali rocznej;
• stopa lombardowa 8,0% w skali rocznej;
• stopa depozytowa 5,0% w skali rocznej;
• stopa redyskonta weksli 7,0% w skali rocznej.
Rada przyjęła łagodne nastawienie w polityce pieniężnej.
==================================================================
W okresie, jaki minął od ostatniego posiedzenia Rady Polityki Pieniężnej nie odnotowano
istotnych zmian w otoczeniu zewnętrznym gospodarki polskiej. Podobnie jak w poprzednim
miesiącu, na umiarkowanym poziomie kształtowały się oceny klimatu gospodarczego
konsumentów i przedsiębiorstw w strefie euro. W Stanach Zjednoczonych utrzymała się wysoka
dynamika sprzedaży detalicznej oraz pozytywne nastroje konsumentów i przedsiębiorstw. Wstępne
dane o wzroście PKB w IV kwartale 2004 r. w strefie euro oraz w Stanach Zjednoczonych były
nieco niższe od oczekiwań. Ceny ropy naftowej na rynkach światowych utrzymują się nadal na
wysokim poziomie.
Na podstawie wstępnych danych o PKB w 2004 r. można oceniać, że tempo wzrostu
gospodarczego w Polsce w IV kwartale 2004 r. obniżyło się w porównaniu z poprzednimi
kwartałami i wyniosło nieco ponad 4% (r/r). Wstępne szacunki wskazują, że dynamika spożycia
indywidualnego w IV kwartale 2004 r. była niższa niż w III kwartale ub. r. W tym samym czasie
dynamika realnych wynagrodzeń w gospodarce wzrosła z 0,7% do 1,1% r/r. Pełna ocena dynamiki
spożycia i oszczędności będzie możliwa dopiero po opublikowaniu danych za IV kwartał 2004 r.
Zgodnie z oczekiwaniami wzrosło tempo nakładów na środki trwałe. Można oceniać, że
przyspieszeniu inwestycji w IV kwartale ub. r. towarzyszył spadek eksportu netto i jego wkład do
rocznego tempa wzrostu PKB był w IV kwartale ujemny.
W styczniu br. produkcja przemysłowa wzrosła o 4,7% w ujęciu rocznym. Badania klimatu
gospodarczego GUS, po uwzględnieniu zmian o charakterze sezonowym, wskazują na
utrzymywanie się w lutym pozytywnej oceny klimatu koniunktury w przetwórstwie przemysłowym
oraz znaczną poprawę nastrojów w handlu detalicznym. Nadal korzystnie jest oceniana koniunktura
w budownictwie; kolejny miesiąc wzrosła produkcja budowlano-montażowa. Styczniowa analiza
innych obserwowanych przez NBP wskaźników koniunktury wskazuje, że sytuacja gospodarcza
jest oceniana pozytywnie, przy czym od kilku miesięcy większość wskaźników sygnalizuje
tendencję do stopniowego wyhamowania tempa ożywienia.
Dostępne dane sygnalizują stopniową poprawę sytuacji na rynku pracy. Na skutek działania
czynników sezonowych stopa bezrobocia rejestrowanego wzrosła w styczniu br. do poziomu
-2 -
19,5%, jednak w stosunku do analogicznego okresu poprzedniego roku obniżyła się o ponad 1 pkt
proc. W styczniu br. zatrudnienie w sektorze przedsiębiorstw znacząco wzrosło (o 1,4% m/m i 1,2%
r/r). Dane te potwierdzają z opóźnieniem tendencję wzrostu liczby zatrudnionych w przemyśle i
usługach obserwowane od 2003 roku w Badaniach Aktywności Ekonomicznej Ludności. Tak
znaczny wzrost zatrudnienia w styczniu może w części wynikać z faktu, że w wielu małych firmach
zatrudnienie przekroczyło próg 9 osób i tym samym firmy te zostały objęte sprawozdawczością. O
tym świadczy znaczny wzrost zatrudnienia w sekcjach o dużym udziale małych firm, np. handel i
naprawy (4,2%), hotele i restauracje (8,3%).
Nie odnotowano sygnałów, które wskazywałyby na wystąpienie presji płacowej w sektorze
przedsiębiorstw wynikającej z podwyższonych oczekiwań inflacyjnych (efektów drugiej rundy). W
IV kwartale 2004 r. tempo wzrostu nominalnych wynagrodzeń w sektorze przedsiębiorstw spadło
do 2,7% r/r (z 3,8% r/r w III kwartale 2004 r.), natomiast w całej gospodarce dynamika płac
nominalnych wzrosła do 5,6% (wobec 5,1% w poprzednim kwartale). W styczniu tempo wzrostu
nominalnych wynagrodzeń w sektorze przedsię
biorstw było nadal niskie i wyniosło 2,6% r/r.
W styczniu br. inflacja obniżyła się do 4,0% r/r i nadal utrzymała się powyżej celu
inflacyjnego (2,5%), chociaż jej poziom był niższy od oczekiwanego. Spadek inflacji w styczniu
wynikał głównie z obniżenia się dynamiki cen żywności oraz paliw. Ocenia się, że inflacja netto
utrzymała się na poziomie zbliżonym do grudniowego (kiedy wyniosła 2,4% r/r). W lutym br.
obniżyły się oczekiwania inflacyjne gospodarstw domowych (do 3,9% z 4,1% w styczniu br.).
Jednocześnie nastąpiło obniżenie dynamiki cen produkcji sprzedanej przemysłu (z 5,6% r/r w
grudniu 2004 r. do 4,4% r/r w styczniu br.).
Po okresie wahań złoty ponownie się umocnił. Silna aprecjacja złotego obniża inflację.
Jednak tendencja aprecjacyjna może równocześnie przyczynić się do osłabienia wzrostu
gospodarczego.
Zgodnie z projekcj
ą inflacji, przedstawioną w Raporcie o inflacji, który będzie
opublikowany 28 lutego br., oczekuje się, że w 2005 r. tempo wzrostu PKB wyniesie 4,0%-4,5% i
będzie nieco niższe niż oczekiwano w listopadowym Raporcie, głównie na skutek przewidywanego
obecnie niższego wkładu eksportu netto do wzrostu PKB. Począwszy od 2005 roku będzie rosło
znaczenie inwestycji jako czynnika wzrostu gospodarczego. W latach 2006-2007 oczekuje się, że -
o ile nastąpi spodziewany wzrost inwestycji - dynamika PKB przyspieszy do 4,5%-5,5%.
Rada podtrzymuje przekonanie, że trwałość wzrostu gospodarczego będzie zależeć od
przeprowadzenia reform, które spowodowałyby obniżenie wydatków i w konsekwencji
zmniejszenie deficytu sektora finansów publicznych oraz usunęłyby bariery wzrostu zatrudnienia.
Zgodnie z lutową projekcją inflacji tempo wzrostu cen będzie niższe od oczekiwanego w
listopadowym Raporcie. Przy założeniu niezmienionych stóp procentowych z 50-procentowym
prawdopodobieństwem inflacja utrzyma się w przedziale 1,2%-4,0% w IV kw. 2005 r. (2,5%-5,2%
w poprzedniej projekcji), 0,4%-4,2% w IV kw. 2006 r. (1,3%-4,8% w poprzedniej projekcji) oraz
0,5%-4,6% w IV kw. 2007 r.
W ocenie Rady od kilku miesięcy następowała zmiana bilansu ryzyk dla przyszłej
inflacji, która doprowadziła do tego, że obecnie bilans ten może kształtować się korzystniej niż
przedstawiono w lutowej projekcji.Dotychczasowa skala umocnienia złotego była bowiem
większa niż uwzględniono w projekcji, a dynamika cen żywności może obniżać się szybciej niż
założono. Rada dostrzega jednak niepewność dotyczącą między innymi kształtowania się cen
ropy i kursu złotego.
W związku z tym Rada przyjęła łagodne nastawienie w polityce pieniężnej.
Następne posiedzenie Rady odbędzie się w dniach 29-30 marca 2005 r.
