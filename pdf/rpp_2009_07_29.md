Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 29 lipca 2009 r.
INFORMACJA PO POSIEDZENIU RADY POLITYKI PIENIĘŻNEJ
w dniach 28-29 lipca 2009 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej.
Ostatnie dane wskazują, że w II kw. 2009 r. w większości krajów Unii Europejskiej i innych
gospodarkach rozwiniętych nastąpił dalszy spadek PKB. Część wskaźników koniunktury
sygnalizuje jednak stopniowe wyhamowanie tendencji recesyjnych. Wprawdzie nadal obniżano
prognozy wzrostu gospodarczego w strefie euro, jednakże perspektywy wzrostu w gospodarce
światowej, w tym w Stanach Zjednoczonych, uległy pewnej poprawie.
W największych gospodarkach rozwiniętych obserwowany jest spadek ogólnego poziomu cen, co
wynika ze spowolnienia światowego wzrostu gospodarczego oraz wcześniejszego spadku cen
surowców. Jednakże w ostatnich miesiącach ceny niektórych surowców na rynkach światowych
ponownie wzrosły.
W II kw. 2009 r. aktywność gospodarcza w Polsce nadal utrzymywała się na niskim poziomie, o
czym świadczy spadek produkcji przemysłowej oraz niska dynamika produkcji budowlano-
montażowej i sprzedaży detalicznej. Jednocześnie wskaźniki te okazały się w ostatnim okresie
lepsze od oczekiwań, a część wskaźników koniunktury sygnalizuje pewną poprawę nastrojów
przedsiębiorstw, choć nadal kształtują się one na niskim poziomie. Sytuacja na rynku pracy uległa
dalszemu pogorszeniu: pogłębił się spadek zatrudnienia w sektorze przedsiębiorstw oraz wzrosła
stopa bezrobocia (po uwzględnieniu czynników sezonowych), czemu towarzyszyło dalsze
obniżenie dynamiki nominalnych wynagrodzeń oraz spadek wynagrodzeń realnych. W kierunku
ograniczenia wzrostu gospodarczego dodatkowo oddziałuje wyhamowanie akcji kredytowej, w
szczególności w sektorze przedsiębiorstw.
W czerwcu br. roczna inflacja CPI obniżyła się do 3,5%, tj. do poziomu górnej granicy odchyleń od
celu inflacyjnego NBP określonego na poziomie 2,5%. Utrzymywanie się inflacji na
podwyższonym poziomie wynika w znacznym stopniu z dokonanych we wcześniejszym okresie
podwyżek cen regulowanych. W tym samym kierunku oddziałuje również inercyjny charakter
procesów inflacyjnych, o czym świadczy relatywnie wysoki – mimo pewnego obniżenia – poziom
inflacji bazowej. Czynnikiem podwyższającym inflację jest także wzrost cen części towarów i usług
związany z obserwowaną wcześniej deprecjacją kursu złotego, choć efekt ten stopniowo ulega
osłabieniu.
W ocenie Rady, w najbliższym okresie inflacja może nadal kształtować się na podwyższonym
poziomie głównie ze względu na relatywnie wysoki roczny wskaźnik cen żywności oraz cen
regulowanych, w tym przede wszystkim cen nośników energii. W kierunku utrzymania
-2 -
podwyższonej inflacji może także oddziaływać obserwowany w ostatnim okresie wzrost cen ropy
naftowej, częściowo łagodzony przez dotychczasową aprecjację złotego. Jednak w średnim okresie
dalszy spadek presji popytowej powinien prowadzić do spadku inflacji.
Rada ocenia prawdopodobieństwo ukształtowania się inflacji w średnim okresie poniżej celu
inflacyjnego za wyższe od prawdopodobieństwa, że inflacja będzie wyższa od celu. W ocenie Rady,
dokonane obniżki stóp procentowych NBP wraz ze zmniejszeniem stopy rezerwy obowiązkowej
będą sprzyjać powrotowi gospodarki na ścieżkę potencjalnego tempa wzrostu.
Decyzje Rady w
nadchodzących miesiącach będą uwzględniać napływające informacje dotyczące perspektyw
wzrostu gospodarczego i inflacji, sytuację na rynkach finansowych w Polsce i na świecie,
informacje dotyczące sektora finansów publicznych oraz kształtowanie się kursu złotego.
Rada będzie nadal analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do ERM II i strefy euro
powinno nastąpić w najbliższym możliwym terminie, po uzyskaniu koniecznego poparcia
politycznego dla zmian w Konstytucji Rzeczypospolitej Polskiej i innych aktach prawnych
niezbędnych dla przyjęcia euro w Polsce.
Rada przyjęła Bilans płatniczy Rzeczypospolitej Polskiej za I kwartał 2009 roku.
