Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 28 kwietnia 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 27-28 kwietnia 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
W gospodarce światowej pojawiają się kolejne sygnały ożywienia, choć skala poprawy aktywności
gospodarczej jest zróżnicowana między poszczególnymi regionami. Ożywienie w gospodarkach
rozwiniętych następuje stosunkowo powoli i dotyczy – zgodnie z przewidywaną dynamiką
wychodzenia z recesji – głównie przetwórstwa przemysłowego. W Stanach Zjednoczonych ma
miejsce stopniowa odbudowa popytu konsumpcyjnego oraz pojawiają się pewne sygnały poprawy
sytuacji na rynku pracy. W strefie euro aktywność gospodarcza w większości sektorów pozostaje
słaba, a sytuacja na rynku pracy nadal kształtuje się niekorzystnie. Jednocześnie w największych
gospodarkach wschodzących ma miejsce szybki wzrost gospodarczy. Związane z tym ryzyko
narastania nierównowagi gospodarczej prowadzi do stopniowego zaostrzania polityki
makroekonomicznej w tych krajach.
Sygnały ożywienia przyczyniają się do wzrostu cen surowców, w tym ropy naftowej. Wysokie
roczne tempo wzrostu cen energii, będące również wynikiem niskiej bazy odniesienia, powoduje
wzrost rocznego wskaźnika inflacji w krajach rozwiniętych, choć wskaźniki inflacji bazowej
utrzymują się tam na niskim poziomie. Coraz mocniej ujawniają się negatywne skutki – związane
głównie z narastaniem długu publicznego – silnie ekspansywnej polityki makroekonomicznej, która
przyczyniała się dotychczas do poprawy koniunktury gospodarczej na świecie. Kryzys fiskalny w
Grecji pogłębia niepewność na międzynarodowych rynkach finansowych.
Dane dotyczące polskiej gospodarki w I kw. 2010 r. wskazują na kontynuację poprawy koniunktury
w części sektorów, w tym przede wszystkim na istotny wzrost aktywności w przemyśle.
Jednocześnie w I kw. br. silnie obniżyła się produkcja budowlano-montażowa. Po dwumiesięcznym
spadku związanym – podobnie jak w przypadku produkcji w budownictwie – głównie z
niekorzystnymi warunkami pogodowymi, w marcu dynamika sprzedaży detalicznej wzrosła. Nadal
poprawiają się wskaźniki koniunktury konsumenckiej oraz przewidywania przedsiębiorstw
odnośnie do sytuacji gospodarczej, w tym oczekiwania dotyczące popytu, włączając w to popyt
zagraniczny na polskie dobra. Po spadku inwestycji w IV kw. 2009 r., obecnie większość
przedsiębiorstw nie przewiduje zwiększenia aktywności inwestycyjnej, choć jednocześnie nie
-2 -
ogranicza swoich wcześniejszych planów, co jest pozytywną zmianą w porównaniu do poprzednich
kwartałów. Nieznaczny wzrost zatrudnienia w sektorze przedsiębiorstw, stabilizacja stopy
bezrobocia (po usunięciu czynników o charakterze sezonowym), wzrost liczby nowych ofert pracy
oraz przyspieszenie dynamiki wynagrodzeń w marcu br., jak również przewidywania
przedsiębiorstw co do wielkości zatrudnienia i podwyżek wynagrodzeń, mogą sygnalizować
stopniowe wyhamowanie niekorzystnych tendencji na rynku pracy.
Utrzymuje się spadek kredytów bankowych dla przedsiębiorstw, co jest przede wszystkim
wynikiem niskiego zapotrzebowania dużych przedsiębiorstw na kredyty. Jednocześnie ostatnie dane
wskazują na pewne ożywienie akcji kredytowej w odniesieniu do gospodarstw domowych. Dotyczy
ono w szczególności kredytów mieszkaniowych.
Zgodnie z oczekiwaniami w marcu 2010 r. roczna inflacja CPI ponownie się obniżyła (do 2,6%),
kształtując się na poziomie bliskim celowi inflacyjnemu NBP, który wynosi 2,5%. Spadek inflacji
wynikał w dużym stopniu z obniżenia się rocznej dynamiki cen żywności. Jednocześnie nadal
obniżała się inflacja bazowa.
Według dostępnych prognoz, w najbliższych miesiącach roczny wskaźnik inflacji będzie nadal
obniżał się ze względu na ujemne efekty bazy związane z silnym wzrostem cen wyrobów
akcyzowych i cen żywności w 2009 r. W kierunku obniżenia inflacji będą oddziaływać także: niska
obecnie presja popytowa, dotychczasowa wyraźna aprecjacja złotego oraz obserwowane
umiarkowane tempo wzrostu kosztów pracy. Spadek inflacji w 2010 r. może być natomiast
hamowany przez wzrost cen surowców na rynkach światowych, a także utrzymywanie się
podwyższonej dynamiki części cen administrowanych, w tym cen nośników energii oraz usług
związanych z użytkowaniem mieszkania.
9 kwietnia br. Narodowy Bank Polski dokonał zakupu pewnej ilości walut obcych na rynku.
Przeprowadzenie takiej transakcji jest zgodne z Założeniami polityki pieniężnej na rok 2010.
Rada ocenia prawdopodobieństwo ukształtowania się inflacji w średnim okresie poniżej lub
powyżej celu inflacyjnego za zbliżone.
Ważnym uwarunkowaniem polityki pieniężnej jest sytuacja finansów publicznych. Podjęcie działań
mających na celu trwałe zmniejszenie deficytu sektora finansów publicznych i zahamowanie
narastania długu publicznego będzie sprzyjać stabilności makroekonomicznej oraz umożliwi
spełnienie kryteriów niezbędnych dla przyjęcia euro.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
Rada przyjęła sprawozdanie finansowe Narodowego Banku Polskiego za rok 2009.
