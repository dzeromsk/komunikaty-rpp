Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 24 września 2008 r.
INFORMACJA PO POSIEDZENIU RADY POLITYKI PIENIĘŻNEJ
w dniach 23-24 września 2008 r.
Rada postanowiła utrzymać stopy procentowe NBP na niezmienionym poziomie:
stopa referencyjna 6,00% w skali rocznej;
stopa lombardowa 7,50% w skali rocznej;
stopa depozytowa 4,50% w skali rocznej;
stopa redyskonta weksli 6,25% w skali rocznej.
Dane, które napłynęły w ostatnim okresie sygnalizują, że – pomimo lepszych od oczekiwań
danych o PKB w II kw. br. – tempo wzrostu gospodarczego może ulec wyraźnemu obniżeniu w
kolejnych kwartałach. Jednocześnie informacje o sytuacji na rynku pracy wskazują na
utrzymywanie się wysokiej dynamiki wynagrodzeń oraz kształtowanie się nadal niekorzystnej
relacji między wzrostem wynagrodzeń i wydajności pracy.
Informacje dotyczące aktywności gospodarczej w strefie euro, wskazują na dalsze wyraźne
obniżanie się tempa wzrostu PKB w tym regionie. W Stanach Zjednoczonych nadal oczekuje się
spowolnienia aktywności gospodarczej w kolejnych kwartałach. Dodatkowo nasilenie się zaburzeń
na rynkach finansowych w ostatnim okresie może pogłębić osłabienie wzrostu gospodarczego w
otoczeniu zewnętrznym polskiej gospodarki. Jednocześnie w wielu krajach utrzymuje się
podwyższony, choć obniżający się, poziom inflacji. W ostatnim okresie nadal obniżały się ceny
ropy naftowej na rynkach
światowych.
W sierpniu roczne tempo wzrostu cen konsumpcyjnych w Polsce było niższe od oczekiwań i
utrzymało się na poziomie 4,8%, pozostając jednak powyżej celu inflacyjnego NBP, który wynosi
2,5%, a także powyżej górnej granicy odchyleń od celu, określonej na poziomie 3,5%. Na
utrzymanie się inflacji na podwyższonym poziomie złożyły się przede wszystkim wysoka, choć
obniżająca się, dynamika cen żywności i paliw oraz wzrost dynamiki cen części usług i nośników
energii. Rada podtrzymuje ocenę, że w najbliższych miesiącach inflacja utrzyma się powyżej górnej
granicy odchyleń od celu inflacyjnego, co w dużym stopniu będzie rezultatem wysokiej rocznej
dynamiki cen żywności oraz cen regulowanych, w tym cen energii.
W ocenie Rady, w najbliższych kwartałach prawdopodobne jest utrzymanie się presji na
wzrost wynagrodzeń, jednak obniżające się stopniowo tempo wzrostu gospodarczego,
prawdopodobnie poniżej tempa wzrostu produktu potencjalnego, i ograniczenie popytu na pracę
oraz pogarszająca się sytuacja finansowa przedsiębiorstw powinny łagodzić presję płacową, a w
konsekwencji także presję inflacyjną. Podwyższona inflacja w nadchodzących kwartałach będzie
wynikała w dużej części ze wzrostu cen regulowanych, a także z obserwowanego wcześniej w
gospodarce światowej i oddziałującego na polski rynek wzrostu cen żywności i paliw. Przyszłą
inflację mogą także podnosić rosnące ceny niektórych usług, co częściowo wynikać może ze
wzrostu cen nośników energii. Utrzymywanie się podwyższonej inflacji rodzi ryzyko utrwalenia się
oczekiwań inflacyjnych na podwyższonym poziomie, a w konsekwencji ryzyko wystąpienia
efektów drugiej rundy.
-2 -
W średnim okresie do ograniczania presji inflacyjnej będzie się przyczyniać znaczące
spowolnienie wzrostu w gospodarce światowej, a w konsekwencji także obniżenie dynamiki
wzrostu gospodarczego w Polsce. Presja inflacyjna może być nadal osłabiana przez import towarów
z krajów o niskich kosztach wytwarzania. W tym samym kierunku będą również oddziaływać
dokonane dotychczas podwyżki stóp procentowych NBP oraz wcześniejsza aprecjacja złotego.
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego jest nadal wyższe niż prawdopodobieństwo, że inflacja będzie niższa od celu.
Rada nie wyklucza zatem, że obniżanie inflacji do celu inflacyjnego w średnim okresie będzie
wymagało zacieśnienia polityki pieniężnej. Wobec utrzymującej się niepewności co do skali
spowolnienia wzrostu w gospodarce polskiej Rada uznała, że pełniejsza ocena perspektyw inflacji
będzie możliwa po analizie danych napływających w nadchodzącym okresie oraz po zapoznaniu się
z październikową projekcją inflacji i PKB.
Rada dąży do obniżenia inflacji do poziomu celu inflacyjnego w średnim okresie. Mając to
na uwadze Rada będzie bacznie obserwować dynamikę i strukturę wzrostu popytu krajowego,
relację pomiędzy tempem wzrostu wynagrodzeń i wydajności pracy w sektorze przedsiębiorstw
oraz wzrost płac w sektorze finansów publicznych, stopień ekspansywności polityki fiskalnej,
poziom kursu złotego, kształtowanie się bilansu obrotów bieżących. Rada będzie również
analizować zmiany w otoczeniu polskiej gospodarki i ich wpływ na perspektywy wzrostu
gospodarczego i inflacji w Polsce.
Rada podjęła uchwałę w sprawie ustalenia Założeń polityki pieniężnej na rok 2009, w
których uwzględniono wyniki spotkania Rady Polityki Pieniężnej z premierem i przedstawicielami
Rządu w dniu 16 września 2008 r. dotyczącego możliwości przystąpienia Polski do strefy euro.
Ponadto, Rada przyjęła Prognozę bilansu płatniczego Rzeczypospolitej Polskiej na 2009 r. oraz
Międzynarodową pozycję inwestycyjną Polski w 2007 r.
