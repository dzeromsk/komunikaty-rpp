Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 26 stycznia 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 25-26 stycznia 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
Napływające dane wskazują na dalszy wzrost aktywności gospodarczej w Stanach Zjednoczonych
oraz nieco słabszą niż w gospodarce amerykańskiej poprawę koniunktury w strefie euro. W
gospodarkach rozwiniętych utrzymuje się jednak niekorzystna sytuacja na rynku pracy, a także w
dalszym ciągu zmniejsza się akcja kredytowa. Jednocześnie przyspiesza wzrost PKB w
największych gospodarkach wschodzących, w tym w Chinach, gdzie w ostatnim okresie zwiększyło
się też ryzyko związane z nadmiernym wzrostem kredytu i cen aktywów. Do ożywienia
koniunktury na świecie nadal przyczynia się oparta zarówno na konwencjonalnych, jak i
niestandardowych narzędziach silnie ekspansywna polityka makroekonomiczna.
W ostatnim okresie ceny aktywów finansowych w gospodarkach rozwiniętych pozostawały
relatywnie stabilne, podczas gdy ceny ropy charakteryzowały się dużą zmiennością. W
gospodarkach tych nastąpił wzrost bieżącej inflacji, co wynikało głównie ze wzrostu rocznego
wskaźnika cen energii.
Ostatnie informacje dotyczące polskiej gospodarki wskazują na poprawę koniunktury gospodarczej.
Pomimo wzrostu stopy bezrobocia, relatywna stabilizacja zatrudnienia w sektorze przedsię
biorstw
może sygnalizować stopniowe wyhamowywanie niekorzystnych tendencji na rynku pracy. W
dalszym ciągu zmniejsza się akcja kredytowa w sektorze przedsiębiorstw oraz utrzymuje się
wyraźnie niższy niż w ostatnich latach wzrost kredytów dla sektora gospodarstw domowych.
W grudniu 2009 r. roczna inflacja CPI wzrosła do 3,5%, kształtując się na poziomie górnej granicy
pasma odchyleń od celu, który wynosi 2,5%. Do wzrostu rocznego wskaźnika inflacji przyczynił się
przede wszystkim dodatni efekt bazy związany z silnym spadkiem cen paliw w grudniu 2008 r.
Jednocześnie inflacja bazowa po wyłączeniu cen żywności i energii obniżyła się nieznacznie do
2,6%, co było głównie wynikiem spadku dynamiki cen usług.
W ocenie Rady, w najbliższych miesiącach inflacja będzie obniżana przez ujemne efekty bazy
związane z silnym wzrostem cen administrowanych i cen żywności na początku 2009 r. W kierunku
obniżenia inflacji będą oddziaływać także: niska presja popytowa oraz wcześniejsze umiarkowane
tempo wzrostu kosztów pracy oraz wcześniejsza aprecjacja złotego. Spadek inflacji w 2010 r. może
być natomiast hamowany przez wzrost cen surowców na rynkach światowych, opłat zależnych od
decyzji samorządów, akcyzy, a także cen administrowanych.
-2 -
Rada ocenia prawdopodobieństwo ukształtowania się inflacji w średnim okresie poniżej lub
powyżej celu inflacyjnego za zbliżone. W ocenie Rady, poprawa globalnej koniunktury i dokonane
złagodzenie polityki pieniężnej sprzyjają powrotowi gospodarki na ścieżkę potencjalnego tempa
wzrostu. Istotnym źródłem niepewności dla krajowej polityki pieniężnej są efekty ekspansywnej
polityki makroekonomicznej za granicą, jak również jej przewidywanej zmiany dla przyszłego
wzrostu gospodarczego i inflacji na świecie.
Ważnym uwarunkowaniem polityki pieniężnej jest sytuacja finansów publicznych. Podjęcie działań
mających na celu trwałe zmniejszenie deficytu sektora finansów publicznych sprzyjałoby
stabilności makroekonomicznej oraz umożliwiło spełnienie kryteriów niezbędnych dla przyjęcia
euro.
Rada podtrzymuje dotychczasowe stanowisko, że przystąpienie Polski do ERM II i strefy euro
powinno nastąpić w najbliższym możliwym terminie, po uzyskaniu koniecznego poparcia
politycznego dla zmian w Konstytucji Rzeczypospolitej Polskiej i innych aktach prawnych
niezb
ędnych dla przyjęcia euro w Polsce.
Rada przyjęła Bilans płatniczy Rzeczypospolitej Polskiej za III kwartał 2009 r.
