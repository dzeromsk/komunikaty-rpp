Narodowy Bank Polski
Rada Polityki Pieniężnej
00-919 Warszawa, ul. Świętokrzyska 11/21, tel. (22) 653 28 88, fax (22) 653 13 28
www.nbp.pl/rpp
Warszawa, 5 października 2011 r.
INFORMACJA PO POSIEDZENIU RADY POLITYKI PIENIĘŻNEJ
w dniach 4-5 października 2011 r.
Rada postanowiła utrzymać stopy procentowe NBP na niezmienionym poziomie:
stopa referencyjna 4,50% w skali rocznej;
stopa lombardowa 6,00% w skali rocznej;
stopa depozytowa 3,00% w skali rocznej;
stopa redyskonta weksli 4,75% w skali rocznej.
Od poprzedniego posiedzenia Rady nadal pojawiały się sygnały osłabienia aktywności
gospodarczej na świecie. Dane dotyczące Stanów Zjednoczonych wskazują na utrzymywanie się
niskiego wzrostu gospodarczego. Również w strefie euro oraz niektórych gospodarkach
wschodzących nastąpiło pogorszenie koniunktury wobec poprzednich kwartałów. Jednocześnie
obniżone zostały prognozy wzrostu gospodarczego dla wielu krajów, natomiast inflacja pozostaje
na podwyższonym poziomie.
Zwiększone ryzyko spowolnienia aktywności gospodarczej na świecie wraz z utrzymującymi się
problemami fiskalnymi w niektórych krajach powodują utrzymywanie się napięć na światowych
rynkach finansowych. Wobec podwyższonej awersji do ryzyka na międzynarodowych rynkach
finansowych osłabiły się kursy walut krajów wschodzących, w tym kurs złotego. Do zwiększonej
zmienności cen aktywów nadal przyczyniała się duża nadpłynność na globalnych rynkach
finansowych, związana z silnie ekspansywną polityką pieniężną głównych banków centralnych.
Napływające dane dotyczące Polski wskazują, iż w ostatnich miesiącach nastąpiło pogorszenie
wskaźników koniunktury, co sygnalizuje możliwość obniżenia się aktywności gospodarczej.
Jednocześnie w sierpniu przyspieszył wzrost produkcji przemysłowej oraz sprzedaży detalicznej,
natomiast pewnemu zahamowaniu uległy tendencje wzrostowe w budownictwie. Dane z sektora
przedsiębiorstw wskazują na utrzymywanie się umiarkowanej dynamiki wynagrodzeń, przy
jednoczesnym obniżeniu się zatrudnienia. Stopa bezrobocia pozostaje na podwyższonym poziomie.
Rośnie, choć wolniej niż wcześniej, akcja kredytowa dla przedsiębiorstw, w tym w zakresie
kredytów inwestycyjnych. Utrzymuje się też relatywnie szybki wzrost kredytów hipotecznych dla
gospodarstw domowych oraz ujemna roczna dynamika kredytów konsumpcyjnych.
W sierpniu roczna inflacja CPI wzrosła do 4,3%, pozostając wyraźnie powyżej celu inflacyjnego
NBP (2,5%). Podwyższenie inflacji było związane ze wzrostem cen usług telekomunikacyjnych,
który przyczynił się także do podwyższenia inflacji bazowej, oraz wzrostem cen energii.
Jednocześnie zwiększyła się dynamika cen produkcji sprzedanej przemysłu. Oczekiwania inflacyjne
gospodarstw domowych i przedsiębiorstw obniżyły się.
-2 -
W najbliższych miesiącach roczny wskaźnik CPI będzie nadal kształtować się na podwyższonym
poziomie, co jest związane głównie z wcześniejszym silnym wzrostem cen surowców na rynkach
światowych.
W średnim okresie inflacja będzie ograniczana przez oczekiwane obniżenie dynamiki krajowego
wzrostu gospodarczego w warunkach zacieśnienia polityki fiskalnej, w tym obniżenia inwestycji
publicznych, a także dokonanego w I połowie br. podwyższenia stóp procentowych oraz
oczekiwanego spowolnienia wzrostu gospodarczego na świecie. Czynnikiem ryzyka dla wzrostu
cen jest natomiast wpływ sytuacji na rynkach finansowych na kształtowanie się kursu złotego.
W ocenie Rady, dokonane od początku br. istotne zacieśnienie polityki pieniężnej powinno
umożliwić powrót inflacji do celu inflacyjnego w średnim okresie. W związku z tym Rada
postanowiła utrzymać stopy procentowe na dotychczasowym poziomie. Rada nie wyklucza
dalszego dostosowania polityki pieniężnej, gdyby pogorszyły się perspektywy powrotu inflacji do
celu.
W ostatnim okresie Narodowy Bank Polski dokonywał sprzedaży pewnej ilości walut obcych za
złote. Przeprowadzenie takich transakcji było zgodne z realizowaną strategią polityki pieniężnej,
przedstawioną w Założeniach polityki pieniężnej.
