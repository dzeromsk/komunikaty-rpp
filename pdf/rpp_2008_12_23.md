Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 23 grudnia 2008 r.
INFORMACJA PO POSIEDZENIU RADY POLITYKI PIENIĘŻNEJ
w dniach 22-23 grudnia 2008 r.
Rada postanowiła obniżyć stopy procentowe NBP o 0,75 pkt. proc. do poziomu:
stopa referencyjna 5,00% w skali rocznej;
stopa lombardowa 6,50% w skali rocznej;
stopa depozytowa 3,50% w skali rocznej;
stopa redyskonta weksli 5,25% w skali rocznej.
Dane, które napłynęły w ostatnim okresie, w szczególności wyraźny spadek dynamiki
inwestycji w III kw. br., potwierdzają, że tempo wzrostu gospodarczego w Polsce ulega istotnemu
obniżeniu. Do silniejszego niż dotychczas oczekiwano spowolnienia tempa wzrostu gospodarczego
w kolejnych kwartałach przyczyni się znaczący spadek tempa wzrostu gospodarczego za granicą,
pogorszenie się oczekiwań podmiotów gospodarczych oraz utrudniony dostęp do kredytu i jego
podwyższony koszt związany z wyższą premią za ryzyko zawartą w rynkowych stopach
procentowych. Jednocześnie informacje o sytuacji na rynku pracy wskazują na spadek zatrudnienia,
wzrost bezrobocia i obniżanie się dynamiki wynagrodzeń w sektorze przedsiębiorstw, co będzie
oddziaływać w kierunku zmniejszenia presji inflacyjnej.
Od listopadowego posiedzenia Rady nadal obniżano prognozy wzrostu dla gospodarki
światowej. Silne spowolnienie wzrostu gospodarki światowej – w szczególności pogłębiająca się
recesja w Stanach Zjednoczonych, strefie euro i Wielkiej Brytanii – oraz towarzyszący mu spadek
cen surowców i żywności na rynkach światowych prowadzący do szybszego niż oczekiwano
spadku inflacji, skłoniły wiele banków centralnych do dalszego znaczącego łagodzenia polityki
pieniężnej. Zaburzenia na globalnych rynkach finansowych i podwyższona awersja do ryzyka
przyczyniają się do utrzymania zwiększonej zmienności kursów walut wielu krajów, w tym krajów
Europy Środkowo-Wschodniej.
W listopadzie roczne tempo wzrostu cen konsumpcyjnych w Polsce uległo dalszemu
obniżeniu (z 4,2% do 3,7%), choć pozostało powyżej celu inflacyjnego NBP, który wynosi 2,5%, a
także nieznacznie powyżej górnej granicy odchyleń od celu, określonej na poziomie 3,5%. Do
utrzymania się inflacji na podwyższonym poziomie przyczynił się przede wszystkim dalszy wzrost
cen części nośników energii oraz usług związanych z użytkowaniem mieszkania, a także nadal
wysoka roczna dynamika cen innych usług.
W ocenie Rady, w najbliższych miesiącach inflacja znajdzie się w przedziale odchyleń od
celu inflacyjnego. W średnim okresie silniejsze niż dotąd oczekiwano spowolnienie wzrostu w
gospodarce światowej – w szczególności recesja u głównych partnerów handlowych Polski – i w
konsekwencji istotne obniż
enie tempa krajowego wzrostu gospodarczego będzie oddziaływać w
kierunku dalszego spadku inflacji w Polsce. Obniżająca się dynamika PKB i związane z tym
ograniczenie popytu na pracę, a także pogarszająca się sytuacja finansowa przedsiębiorstw
przyczynią się do osłabienia presji płacowej, a w konsekwencji presji inflacyjnej. W tym samym
-2 -
kierunku będzie oddziaływać zaostrzenie warunków przyznawania kredytów przez banki.
Czynnikami ograniczającymi proces obniżania się inflacji może być dalszy wzrost cen
kontrolowanych oraz obserwowana w ostatnich miesiącach deprecjacja złotego, choć skala jej
wpływu na inflację może być ograniczona w warunkach spowolnienia gospodarczego.
Rada oceniła prawdopodobieństwo ukształtowania się inflacji w średnim okresie poniżej
celu inflacyjnego za wyższe od prawdopodobieństwa, że inflacja będzie wyższa od celu i podjęła
decyzję o obniżeniu stóp procentowych.
Łagodzenie polityki pieniężnej powinno przyczyniać się do stabilizowania tempa wzrostu
gospodarczego na poziomie tempa wzrostu produktu potencjalnego, co w średnim okresie będzie
sprzyjać realizacji celu inflacyjnego. Decyzje Rady w nadchodzących miesiącach będą uwzględniać
napływające informacje dotyczące perspektyw wzrostu gospodarczego i inflacji w Polsce i na
świecie. Czynnikiem sprzyjającym łagodzeniu polityki pieniężnej może być zachowanie dyscypliny
sektora finansów publicznych.
Rada będzie analizowała wpływ zmian sytuacji na krajowym rynku międzybankowym na
działanie mechanizmu transmisji polityki pieniężnej w Polsce.
Rada podtrzymuje dotychczasowe stanowisko, że przystąpienie Polski do mechanizmu
kursowego ERM II i strefy euro powinno nastąpić w najbliższym możliwym terminie, po uzyskaniu
koniecznego poparcia politycznego dla zmian w Konstytucji Rzeczypospolitej Polskiej i innych
aktach prawnych niezbędnych dla przyjęcia euro w Polsce.
Rada przedłużyła możliwość stosowania przez Narodowy Bank Polski rozszerzonego
zakresu instrumentów polityki pieniężnej, w szczególności transakcji swapów walutowych, na 2009
r. Decyzja ta stanowi uzupełnienie Założeń polityki pieniężnej na rok 2009 w części dotyczącej
instrumentów polityki pieniężnej.
Rada zatwierdziła Plan Finansowy Narodowego Banku Polskiego na rok 2009.
