Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 27 października 2004 r.
INFORMACJA PO POSIEDZENIU RADY POLITYKI PIENIĘŻNEJ
w dniach 26-27 października 2004 r.
W okresie od ostatniego posiedzenia Rady utrzymał się trend aprecjacji złotego, niskie
tempo wzrostu wynagrodzeń i wygasały cenowe skutki przystąpienia Polski do Unii
Europejskiej. W konsekwencji, bilans ryzyk dla przyszłej inflacji wskazuje na wzrost
prawdopodobieństwa niższego przebiegu inflacji w stosunku do scenariusza przedstawionego
w sierpniowym Raporcie o Inflacji.
Rada postanowiła utrzymać stopy procentowe NBP na niezmienionym poziomie, tj.:
•stopa referencyjna 6,5% w skali rocznej;
•stopa lombardowa 8,0% w skali rocznej;
•stopa depozytowa 5,0% w skali rocznej;
•stopa redyskonta weksli 7,0% w skali rocznej.
Rada utrzymuje restrykcyjne nastawienie w polityce pieniężnej.
==================================================================
Nowe dane ekonomiczne, które pojawiły się w okresie, jaki minął od ostatniego posiedzenia
Rady Polityki Pieniężnej, wskazują, że w latach 2005-2006 wzrost w gospodarce światowej, w tym
w strefie euro, będzie nieco wolniejszy niż dotychczas przewidywano.
We wrześniu i październiku br. w gospodarce amerykańskiej nastąpiło dalsze pogorszenie
wskaźników zaufania, do czego przyczyniły się głównie rosnące ceny ropy naftowej na rynkach
światowych oraz niższy niż oczekiwano przyrost liczby nowych miejsc pracy. Również w strefie
euro zaobserwowano pogorszenie nastrojów w sektorze przedsiębiorstw. Dotyczy to w
szczególności Niemiec, gdzie nasiliły się pesymistyczne przewidywania przedsiębiorstw w zakresie
zamówień eksportowych. Wzrost bieżących i oczekiwanych cen ropy naftowej spowodował
obniżenie prognoz wzrostu gospodarki światowej w 2005 r. Ocenie wpływu tego czynnika na
wzrost gospodarczy towarzyszy jednak znacząca niepewność.
Wzrost cen ropy naftowej na rynkach międzynarodowych, jak dotychczas, nie wpłynął
istotnie na wzrost cen konsumpcyjnych w głównych gospodarkach świata. Oczekiwania dotyczące
inflacji w strefie euro pozostają zgodne z informacjami przestawionymi w sierpniowym Raporcie o
inflacji. Ze względu na możliwą dalszą aprecjację euro w stosunku do dolara oraz niską dynamikę
jednostkowych kosztów pracy w strefie euro wzrosło jednak prawdopodobieństwo ukształtowania
się inflacji w tym regionie nieznaczne poniżej ścieżki wówczas przewidywanej.
-2 -
Informacje, które napłynęły od ostatniego posiedzenia RPP potwierdzają oczekiwania z
sierpniowego Raportu o inflacji, według których w najbliższych dwóch latach tempo wzrostu PKB
w Polsce wyniesie 4,5%-5,5%. Według szacunków NBP tempo wzrostu PKB w III kwartale
wyniosło ok. 4,5% r/r. Utrzymująca się wysoka dynamika produkcji sprzedanej przemysłu
stymulowana jest nadal przez wysoką sprzedaż na eksport. Można jednak oczekiwać, że począwszy
od 2005 r. zmaleje rola eksportu netto we wzroście gospodarczym, a wzrośnie rola popytu
wewnętrznego, przede wszystkim inwestycyjnego.
Obserwowany jest nadal nieznaczny spadek stopy bezrobocia, choć dane BAEL za II kwartał
mogą sygnalizować opóźnienie przewidywanej poprawy na rynku pracy. We wrześniu br. obniżyło
się tempo wzrostu wynagrodzeń. Utrwalenie się umiarkowanego wzrostu wynagrodzeń – przy
utrzymującej się wysokiej dynamice wydajności pracy – będzie oddziaływać w kierunku szybszego
obniżenia inflacji niż przedstawione w sierpniowymRaporcie. Duża niepewność dotycząca sytuacji
na rynku pracy, a w szczególności trudności w oszacowaniu naturalnej stopy bezrobocia oraz
możliwego wpływu oczekiwań inflacyjnych (4,4% w październiku br.) na wzrost wynagrodzeń,
utrudnia ocenę przyszłej dynamiki płac i związanej z nią presji inflacyjnej.
Dotychczasowe dane oraz wyniki badań ankietowych NBP sygnalizują wolniejsze niż
przewidywane ożywienie w inwestycjach. Sygnały te pozostają w sprzeczności z informacjami o
wysokim i rosnącym stopniu wykorzystania mocy produkcyjnych. Wskazuje to na wzrost
niepewności towarzyszący przewidywanej dynamice wzrostu gospodarczego w latach 2005 i 2006.
Jednym ze źródeł tej niepewności jest również zbyt wolne tempo reform strukturalnych, w
szczególności w finansach publicznych.
Nie zmieniła się istotnie dynamika agregatów monetarnych i kredytowych.
We wrześniu odnotowano pierwszy w br. spadek rocznego wskaźnika inflacji (CPI) z 4,6% do
4,4%. Spadek bieżącej inflacji oraz zmniejszenie się różnicy pomiędzy wskaźnikiem CPI a bazową
„inflacją netto” wskazują na wygasanie przejściowych czynników, które w ostatnich miesiącach
przyczyniły się do wzrostu inflacji. Kolejny miesiąc utrzymała się tendencja do aprecjacji złotego,
co było czynnikiem obniżającym inflację. Gdyby tendencja ta utrwaliła się, oddziaływałoby to w
kierunku niższego przebiegu inflacji niż przedstawiono w Raporcie.
Możliwość obniżenia inflacji w pierwszej połowie 2005 roku wynika również z najnowszych
prognoz cen żywności, wskazujących na wygasanie proinflacyjnych wstrząsów na rynku żywności.
Obecna ocena zbiorów przez GUS w bieżącym roku jest bardziej optymistyczna niż ocena dostępna
w momencie sporządzania sierpniowego Raportu.
Czynnikiem ryzyka inflacyjnego jest utrzymujący się wzrost cen produkcji sprzedanej
przemysłu (8,0% r/r we wrześniu br.). Wynika on bowiem głównie ze wzrostu cen uzyskiwanych w
kraju, gdyż umocnienie złotego spowodowało spadek cen uzyskiwanych w eksporcie, osłabiając
jednocześnie efekty wzrostu cen surowców na rynkach światowych. Ze względu na bardzo wysoki i
wciąż rosnący poziom wykorzystania mocy produkcyjnych nasila się ryzyko przenoszenia efektów
kosztowych na wzrost cen konsumpcyjnych.
W tej sytuacji Rada ocenia, że choć prawdopodobieństwo ukształtowania się inflacji powyżej
celu (2,5%) w horyzoncie oddziaływania polityki pieniężnej uległo pewnemu zmniejszeniu, nadal
jest ono wyższe, niż prawdopodobieństwo ukształtowania się inflacji poniżej 2,5%. Biorąc to pod
uwagę, Rada utrzymuje restrykcyjne nastawienie w polityce pieniężnej.
Następne posiedzenie Rady odbędzie się w dniach 23-24 listopada 2004 r.
