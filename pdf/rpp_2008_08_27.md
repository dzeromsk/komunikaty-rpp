Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 27 sierpnia 2008 r.
INFORMACJA PO POSIEDZENIU RADY POLITYKI PIENIĘŻNEJ
w dniach 26-27 sierpnia 2008 r.
Rada postanowiła utrzymać stopy procentowe NBP na niezmienionym poziomie:
stopa referencyjna 6,00% w skali rocznej;
stopa lombardowa 7,50% w skali rocznej;
stopa depozytowa 4,50% w skali rocznej;
stopa redyskonta weksli 6,25% w skali rocznej.
Gospodarka Polski znajduje się nadal w okresie wzrostu obejmującego większość jej
sektorów. Dane, które napłynęły w ostatnim okresie potwierdzają jednak wcześniejsze sygnały, że
tempo wzrostu gospodarczego stopniowo się obniża. Jednocześnie informacje o sytuacji na rynku
pracy wskazują na utrzymywanie się wysokiej dynamiki wynagrodzeń oraz kształtowanie się nadal
niekorzystnej relacji między wzrostem wynagrodzeń i wydajności pracy.
Zarówno dane o rachunkach narodowych, jak i pozostałe informacje dotyczące aktywności
gospodarczej w strefie euro wskazują na silniejsze niż oczekiwano obniżanie się tempa wzrostu
PKB w tym regionie. W Stanach Zjednoczonych, mimo korzystnych danych za II kw. br., w
kolejnych kwartałach oczekuje się spowolnienia aktywności gospodarczej. Jednocześnie w wielu
krajach nadal obserwowany jest podwyższony poziom inflacji. W ostatnim okresie wyraźnie
obniżyły się ceny ropy naftowej na rynkach światowych, choć pozostają one na relatywnie
wysokim poziomie.
W lipcu roczne tempo wzrostu cen konsumpcyjnych w Polsce zwiększyło się do 4,8%,
pozostaj
ąc powyżej celu inflacyjnego NBP, który wynosi 2,5%, a także powyżej górnej granicy
odchyleń od celu, określonej na poziomie 3,5%. Na wzrost inflacji złożyło się przede wszystkim
podwyższenie rocznej dynamiki cen żywności, energii oraz cen niektórych usług. Rada
podtrzymuje ocenę, że w najbliższych miesiącach inflacja utrzyma się powyżej górnej granicy
odchyleń od celu inflacyjnego, co w dużym stopniu będzie rezultatem wysokiej rocznej dynamiki
cen regulowanych oraz cen żywności.
W ocenie Rady, w najbliższych kwartałach prawdopodobne jest utrzymanie się presji na
wzrost wynagrodzeń, jednak obniżające się stopniowo tempo wzrostu gospodarczego i ograniczenie
popytu na pracę oraz pogarszająca się sytuacja finansowa przedsiębiorstw powinny łagodzić presję
płacową, a w konsekwencji także presję inflacyjną. Podwyższona inflacja w nadchodzących
kwartałach będzie wynikała w dużej części ze wzrostu cen regulowanych, a także z obserwowanego
wcześniej w gospodarce światowej i oddziałującego na polski rynek wzrostu cen żywności i paliw.
Przyszłą inflację mogą także podnosić rosnące ceny niektórych usług, co częściowo wynikać może
ze wzrostu cen nośników energii. Utrzymywanie się podwyższonej inflacji rodzi ryzyko utrwalenia
się oczekiwań inflacyjnych na podwyższonym poziomie, a w konsekwencji ryzyko wystąpienia
efektów drugiej rundy.
-2 -
W średnim okresie do ograniczania presji inflacyjnej może się przyczyniać znaczące
spowolnienie wzrostu w gospodarce światowej, a w konsekwencji także obniżenie dynamiki
wzrostu gospodarczego w Polsce. Presja inflacyjna może być nadal osłabiana przez import towarów
z krajów o niskich kosztach wytwarzania. W tym samym kierunku będą również oddziaływać
dokonane dotychczas podwyżki stóp procentowych NBP oraz obserwowana we wcześniejszym
okresie aprecjacja złotego.
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego jest nadal wyższe niż prawdopodobieństwo, że inflacja będzie niższa od celu.
Rada nie wyklucza zatem, że obniżanie inflacji do celu inflacyjnego w średnim okresie będzie
wymagało zacieśnienia polityki pieniężnej. Jednocześnie ze względu na uporczywość szoków
obserwowanych na rynkach żywności i surowców okres powrotu inflacji do celu może ulec
pewnemu wydł
użeniu. Wobec utrzymującej się niepewności co do skali spowolnienia wzrostu w
gospodarce polskiej Rada uznała, że pełniejsza ocena perspektyw inflacji będzie możliwa po
analizie danych napływających w nadchodzącym okresie.
Rada dąży do obniżenia inflacji do poziomu celu inflacyjnego w średnim okresie. Mając to
na uwadze, Rada będzie bacznie obserwować dynamikę i strukturę wzrostu popytu krajowego,
relację pomiędzy tempem wzrostu wynagrodzeń i wydajności pracy w sektorze przedsiębiorstw
oraz wzrost płac w sektorze finansów publicznych, stopień ekspansywności polityki fiskalnej,
poziom kursu złotego, kształtowanie się bilansu obrotów bieżących. Rada będzie również
analizować zmiany w otoczeniu polskiej gospodarki i ich wpływ na perspektywy wzrostu
gospodarczego i inflacji w Polsce.
