Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 25 maja 2005 r.
INFORMACJA PO POSIEDZENIU RADY POLITYKI PIENIĘŻNEJ
w dniach 24-25 maja 2005 r.
Rada postanowiła utrzymać stopy procentowe NBP na niezmienionym poziomie, tj.:
• stopa referencyjna 5,5% w skali rocznej;
• stopa lombardowa 7,0% w skali rocznej;
• stopa depozytowa 4,0% w skali rocznej;
• stopa redyskonta weksli 6,0% w skali rocznej
oraz utrzymać neutralne nastawienie w polityce pieniężnej.
==================================================================
Od ostatniego posiedzenia Rady nie nastąpiły istotne zmiany w otoczeniu zewnętrznym
polskiej gospodarki wpływające na jej perspektywy w zakresie wzrostu gospodarczego i inflacji.
Dane dotyczące PKB w Stanach Zjednoczonych i strefie euro w I kw. br. wskazują, że tempo
wzrostu gospodarczego jest nadal wyraźnie wyższe w USA niż w strefie euro. Nie nastąpiły
znaczące zmiany prognoz cen ropy naftowej i utrzymuje się negatywny wpływ wysokich cen ropy
na oceny klimatu gospodarczego wśród konsumentów i przedsiębiorstw zarówno w strefie euro jak
i Stanach Zjednoczonych.
Na podstawie wstępnych danych ocenia się, że w I kw. br. roczne tempo wzrostu PKB w
Polsce mogło wynieść ok. 3%. Po wyeliminowaniu wahań sezonowych tempo wzrostu PKB uległo
lekkiemu przyspieszeniu w porównaniu do poprzedniego kwartału. W kwietniu br. zanotowano
mniejszy od oczekiwań spadek produkcji przemysłowej (1,0% r/r). Ujemna roczna dynamika
produkcji przemysłowej była przede wszystkim związana z wysokim tempem wzrostu produkcji w
kwietniu 2004 r. (wówczas wzrost wyniósł 21,8% r/r). Po wyeliminowaniu wahań sezonowych
produkcja spadła o 1,5% r/r, ale w ujęciu miesiąc do miesiąca wzrosła o 2,3%.
Wzrost aktywności przedsiębiorstw zajmujących się przygotowaniem terenu pod budowę
może świadczyć o utrzymującym się ożywieniu inwestycyjnym, któremu mogą sprzyjać nadal
dobre wyniki finansowe przedsiębiorstw. Ponadto oceny klimatu gospodarczego sygnalizowane
przez przedsiębiorstwa w badaniach koniunktury GUS przestały się pogarszać.
Dostępne dane sygnalizują stopniową poprawę sytuacji na rynku pracy. W kwietniu br.
zatrudnienie w sektorze przedsiębiorstw było wyższe o 1,7% r/r, a stopa bezrobocia obniżyła się do
18,8%, tj. o 1,1 pkt. proc. r/r. W IV kw. ub. r., po raz pierwszy od 1999 r., wzrosła o 0,2% w ujęciu
rocznym liczba pracujących w gospodarce (według sprawozdań jednostek zatrudniających powyżej
9 osób). Potwierdza to pozytywne tendencje widoczne od 2003 roku w Badaniach Aktywności
Ekonomicznej Ludności.
-2 -
Stopniowej poprawie sytuacji na rynku pracy towarzyszy niska dynamika płac. W kwietniu
br. tempo wzrostu nominalnych wynagrodzeń w sektorze przedsiębiorstw było nadal niskie i
wyniosło 1,8% r/r (tj. spadek realny o 1,2% r/r). W I kw. br. dynamika wynagrodzeń w całej
gospodarce wyniosła 3,6% r/r, a w ujęciu realnym 0% r/r i była niższa od oczekiwań, a także od
dynamiki w poprzednim kwartale.
Zgodnie z oczekiwaniami, w kwietniu br. roczne tempo wzrostu cen konsumpcyjnych
obniżyło się do 3,0% r/r wobec 3,4% w poprzednim miesiącu.Spadek inflacji w kwietniu wynikał
głównie z obniżenia się rocznej dynamiki cen żywności i napojów bezalkoholowych.Obniżyły się
również wszystkie wskaźniki inflacji bazowej (inflacja netto wyniosła 2,3% r/r wobec 2,4% w
marcu br.)Spadek bieżącej inflacji oraz zmniejszenie się różnicy między inflacją mierzoną
wskaźnikiem cen towarów i usług konsumpcyjnych a bazową inflacją netto potwierdzają
wygaśnięcie przejściowych czynników, które w 2004 r. przyczyniły się do wzrostu inflacji. Ponadto
w maju br. nieznacznie obniżyły się oczekiwania inflacyjne gospodarstw domowych (do 2,9% z
3,0% w kwietniu br.).Utrzymuje się zapoczątkowana w roku ubiegłym tendencja do szybkiego
spadku dynamiki cen produkcji sprzedanej przemysłu. W kwietniu roczna dynamika tych cen
wyniosła 0,8% (wobec 2,2% w marcu br.).
Kształtowanie się kursu złotego w maju br. jest generalnie zbieżne ze ścieżką kursu
walutowego uwzględnioną w majowym Raporcie o inflacji. Na kształtowanie się kursu walutowego
może wpłynąć sytuacja na międzynarodowych rynkach finansowych i niepewność związana z
okresem przedwyborczym.
Zgłaszane w ostatnich miesiącach liczne propozycje legislacyjne mogą powodować wzrost
deficytu sektora finansów publicznych, a w konsekwencji odsunięcie momentu spełnienia kryteriów
członkostwa w strefie euro. Niepewność co do perspektyw reform finansów publicznych oraz co do
skali realizacji innych niezbędnych reform strukturalnych stanowi istotny czynnik ryzyka
inflacyjnego.
Projekcja inflacji ekspertów NBP, przedstawiona w majowym Raporcie o inflacji, wskazuje,
że w 2005 r. tempo wzrostu PKB wyniesie ok. 4%, tj. mniej niż oczekiwano w lutowym Raporcie.
Przewiduje się, że począwszy od 2005 roku głównymi popytowymi czynnikami wzrostu
gospodarczego będą spożycie i inwestycje. W latach 2006-2007 dynamika PKB przyspieszy do
5,0%-5,5%, jeśli nie nastąpi pogorszenie warunków gospodarowania w Polsce oraz nie wystąpią
negatywne wstrząsy w gospodarce światowej.
Zgodnie z tą projekcją inflacji tempo wzrostu cen będzie niższe od oczekiwanego w
lutowym Raporcie. Przy założeniu niezmienionych stóp procentowych z 50-procentowym
prawdopodobieństwem inflacja utrzyma się w przedziale 1,1%-2,2% w IV kw. 2005 r., 1,2%-3,8%
w IV kw. 2006 r. oraz 0,7%-4,3% w IV kw. 2007 r.
W ocenie Rady majowa projekcja inflacji i aktualnie dostępne dane wskazują, że bilans
ryzyk dla przyszłej inflacji nie zmienił się na tyle, by dokonać zmian parametrów polityki
pieniężnej.
Następne posiedzenie Rady odbędzie się w dniach 28-29 czerwca 2005 r.
