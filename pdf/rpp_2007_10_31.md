Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 31 października 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 30-31 października 2007 r.
Rada postanowiła utrzymać stopy procentowe NBP na niezmienionym poziomie:
stopa referencyjna 4,75% w skali rocznej;
stopa lombardowa 6,25% w skali rocznej;
stopa depozytowa 3,25% w skali rocznej;
stopa redyskonta weksli 5,00% w skali rocznej.
==================================================================
Gospodarka Polski znajduje się nadal w okresie silnego wzrostu obejmującego wszystkie jej
sektory. Dane, które napłynęły od czasu ostatniego posiedzenia, potwierdzają wcześniejsze oceny,
że wysoki, choć nieco niższy niż wcześniej oczekiwano, poziom aktywności gospodarczej powinien
utrzymać się przynajmniej przez kilka najbliższych kwartałów. Utrzymaniu szybkiego wzrostu
gospodarczego w Polsce powinna sprzyjać nadal wysoka aktywność w gospodarce światowej. W
okresie sierpień-wrzesień występowały jednak zaburzenia na globalnych rynkach finansowych.
Zaburzenia te wpłynęły na nieznaczne obniżenie prognoz wzrostu gospodarki amerykańskiej i
strefy euro.
We wrześniu roczne tempo wzrostu cen konsumpcyjnych w Polsce było wyższe od
oczekiwań i wyniosło 2,3%. Stopa inflacji była zatem bliska celowi inflacyjnemu NBP, który
wynosi 2,5%.
Rada zapoznała si
ę z przygotowaną przez analityków NBP projekcją inflacji i PKB z
modelu ECMOD, która stanowi jedną z przesłanek, na podstawie których Rada podejmuje decyzje
w sprawie stóp procentowych NBP. Prognozowane w październikowej projekcji roczne tempo
wzrostu cen konsumpcyjnych jest do połowy 2008 r. niższe od oczekiwanego w projekcji lipcowej,
natomiast od połowy 2008 r. jest od niego nieco wyższe. Przy założeniu niezmienionych stóp
procentowych z 50-procentowym prawdopodobieństwem inflacja utrzyma się w przedziale 2,2-
2,3% w 2007 r. (wobec 2,2-2,5% w projekcji lipcowej), 2,2-3,5% w 2008 r. (wobec 2,1-3,8%) oraz
2,5-4,6% w 2009 r. (wobec 2,1-4,3%).
Zgodnie z październikową projekcją z modelu ECMOD, roczne tempo wzrostu PKB
utrzyma się z 50-procentowym prawdopodobieństwem w przedziale 6,5-6,6% w 2007 r. (wobec
6,2-6,8% w projekcji lipcowej), 4,4-6,2% w 2008 r. (wobec 4,3-6,7%) oraz 3,8-6,7% w 2009 r.
(wobec 4,0-7,2%).
Rada zapoznała się również z wynikami innych prac prognostycznych prowadzonych w
NBP.
W ocenie Rady, w najbliższych kwartałach tempo wzrostu gospodarczego będzie
najprawdopodobniej nadal wyższe od tempa wzrostu potencjalnego PKB. Najnowsze informacje o
sytuacji na rynku pracy wskazują na utrzymanie się wysokiej dynamiki wynagrodzeń oraz dalsze
pogorszenie relacji między wzrostem wynagrodzeń i wydajności pracy. Możliwe jest dalsze
narastanie presji płacowej i w konsekwencji presji inflacyjnej. Ryzyko wzrostu inflacji zwiększa też
-2 -
obejmujący gospodarkęświatową proces wzrostu cen żywności. Ponadto, podjęte w ostatnim
okresie decyzje, zmniejszające dochody i zwiększające wydatki sektora finansów publicznych,
mogą prowadzić do pogorszenia równowagi finansów publicznych, co w średnim okresie może
skutkować dodatkową presją inflacyjną.
W średnim okresie wzrost inflacji może być ograniczany przez utrzymującą się bardzo
dobrą sytuację finansową przedsiębiorstw oraz wysoką dynamikę inwestycji, które oddziałują w
kierunku wzrostu wydajności. Wzrost inflacji może być także ograniczany przez niską dynamikę
cen zewnętrznych związaną z procesem globalizacji i towarzyszącym mu wzrostem konkurencji na
rynku dóbr i usług podlegających wymianie międzynarodowej. Do ograniczenia presji inflacyjnej
może się także przyczynić ewentualne spowolnienie wzrostu w gospodarce światowej.
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego obniżyło się w pewnym stopniu wskutek dokonanego wcześniej zacieśnienia
polityki pieniężnej, choć jest nadal wyższe niż prawdopodobieństwo, że inflacja będzie niższa od
celu. Pełniejsza ocena skali ryzyka wzrostu inflacji ponad cel inflacyjny NBP będzie możliwa po
analizie danych napływających w nadchodzącym okresie.
Rada będzie bacznie obserwować dynamikę i strukturę wzrostu popytu krajowego, w tym
stopień ekspansywności polityki fiskalnej, kształtowanie się bilansu obrotów bieżących, relację
pomiędzy tempem wzrostu wynagrodzeń i wydajności pracy, poziom kursu złotego oraz
oddziaływanie procesów globalizacyjnych na gospodarkę, w tym na ceny żywności.
Rada przyjęła Bilans Płatniczy Rzeczypospolitej Polskiej za II kw. 2007 r., Opinię RPP do
Projektu Ustawy Budżetowej na 2008 r. oraz Raport o Inflacji – Październik 2007.
