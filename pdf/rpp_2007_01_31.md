Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 31 stycznia 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 30-31 stycznia 2007 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,00% w skali rocznej;
• stopa lombardowa 5,50% w skali rocznej;
• stopa depozytowa 2,50% w skali rocznej;
• stopa redyskonta weksli 4,25% w skali rocznej.
==================================================================
Od posiedzenia Rady w grudniu 2006 r. nie zmieniono prognoz inflacji w 2007 r. dla strefy
euro i Stanów Zjednoczonych. Nieznacznie podwyższono natomiast prognozy wzrostu
gospodarczego na 2007 r. dla strefy euro, podczas gdy dla Stanów Zjednoczonych prognozy te
zostały nieznacznie obniżone. W grudniu roczna inflacja w strefie euro nie zmieniła się (1,9%),
natomiast w Stanach Zjednoczonych wzrosła (z 2,0% r/r w listopadzie do 2,5% r/r).Od
grudniowego posiedzenia Rady bieżąca cena ropy naftowej spadła o 8,3 USD (tj. 13,3%), natomiast
prognozowana na lata 2007-2008 cena tego surowca obniżyła się nieznacznie.
Wstępne dane GUS o PKB w 2006 r. potwierdziły, że polska gospodarka znajduje się w
fazie silnego i utrwalającego się ożywienia, które obejmuje wszystkie sektory gospodarki. Wzrost
realnego PKB w 2006 r. wyniósł 5,8% r/r i był nieco wyższy niż założono w styczniowej projekcji.
Miesięczne dane GUS za IV kw. 2006 r. dotyczące produkcji przemysłowej, produkcji
budowlano-montażowej oraz sprzedaży detalicznej wskazują na utrzymywanie się wysokiego
poziomu aktywności gospodarczej. Wzrost produkcji przemysłowej w grudniu 2006 r. był nieco
niższy od oczekiwań analityków NBP oraz ośrodków zewnętrznych i wyniósł 5,7% r/r (wobec
12,0% r/r w listopadzie). Wzrost produkcji budowlano-montażowej był natomiast nieco wyższy od
oczekiwań analityków NBP i wyniósł 17,9% r/r (wobec 23,3% r/r w listopadzie). Do obniżenia
rocznej dynamiki produkcji przemysłowej i budowlano-montażowej przyczyniła się mniejsza niż
przed rokiem liczba dni roboczych w grudniu. Po wyeliminowaniu czynników sezonowych wzrost
produkcji przemysłowej wyniósł 10,5% r/r (wobec 10,2% r/r w listopadzie), a budowlano-
montażowej 26,0% r/r (wobec 25,0% r/r w listopadzie). W grudniu utrzymał się wysoki wzrost
sprzedaży detalicznej (13,3% r/r w ujęciu nominalnym wobec 13,6% r/r w listopadzie).
Systematycznie rośnie tempo wzrostu kredytu dla sektora niefinansowego, które w grudniu
wyniosło 23,8% r/r. Od połowy 2005 r. utrzymuje się wysokie tempo wzrostu kredytów
konsumpcyjnych (wzrost o 21,5% r/r w grudniu). Szybko wzrastają także kredyty mieszkaniowe
(wzrost o 54,1% r/r w grudniu). Od II kw. 2006 r. obserwuje si
ę przyspieszenie wzrostu kredytów
dla przedsiębiorstw (wzrost o 14,5% r/r w grudniu). Obserwowany obecnie wzrost kredytów dla
przedsiębiorstw, przy ich dużych środkach własnych związanych z bardzo dobrymi wynikami
finansowymi w trzech kwartałach 2006 r., może zapowiadać utrwalenie wysokiej dynamiki
inwestycji.
-2 -
Szybkiemu wzrostowi gospodarczemu towarzyszy dynamicznie rosnący popyt na pracę. Od
grudnia 2004 r. coraz szybciej rośnie zatrudnienie w sektorze przedsiębiorstw – w grudniu 2006 r.
wzrost zatrudnienia w przedsiębiorstwach wyniósł 4,1% r/r wobec 3,8% r/r w listopadzie i był
najwyższy od początku lat 90. Według danych z urzędów pracy stopa bezrobocia w grudniu 2006 r.
wyniosła 14,9% (wobec 17,6% rok wcześniej).
Wzrostowi gospodarczemu towarzyszy także wysokie tempo wzrostu wynagrodzeń. W
grudniu 2006 r. wzrost nominalnych płac w przedsiębiorstwach przyspieszył do 8,5% r/r z 3,1% r/r
w listopadzie. Wzrost rocznej dynamiki płac wynikał przede wszystkim z przesunięć
jednorazowych składników wynagrodzeń w niektórych sekcjach. Według szacunków NBP, po
usunięciu wpływu tych przesunięć, wzrost płac w grudniu wyniósł 6,2% r/r wobec 5,7% r/r w
listopadzie. Niezbędnym warunkiem trwałego utrzymania wysokiego tempa wzrostu
gospodarczego, nie stwarzającego ryzyka dla realizacji celu inflacyjnego jest wzrost płac nie
wyższy niż wzrost wydajności pracy. Wymaga to silnego i nastawionego na efektywność nadzoru
właścicielskiego w przedsiębiorstwach, co na ogół lepiej realizowane jest w warunkach własno
ści
prywatnej. Wymaga to także dyscypliny płac w sektorze publicznym.
W grudniu roczne tempo wzrostu cen konsumpcyjnych nie zmieniło się od poprzedniego
miesiąca i wyniosło 1,4%. Wobec poprzedniego miesiąca nie zmieniły się znacząco wskaźniki
inflacji bazowej (w grudniu zawierały się one w przedziale 1,1-1,6% r/r, a inflacja netto wyniosła
1,6% r/r). W styczniu br. oczekiwania inflacyjne gospodarstw domowych wyniosły 1,5% r/r (wobec
1,0% w grudniu i 1,7% r/r w listopadzie). Według badań koniunktury GUS, od początku 2006 r.
następuje stopniowy wzrost przewidywanych cen w handlu detalicznym, a także cen produkcji
przemysłowej i budowlano-montażowej.
W grudniu roczne tempo wzrostu cen produkcji sprzedanej przemysłu wyniosło 2,8% wobec
2,5% w listopadzie (tj. spadek o 0,3% m/m wobec spadku o 0,7% m/m w listopadzie), przy czym w
przemyśle przetwórczym wyniosło ono 1,7% (wobec 1,1% w listopadzie). W grudniu nominalny
efektywny kurs złotego był o 3,4% mocniejszy niż przed rokiem.
Rada zapoznała się z przygotowaną przez analityków NBP projekcją inflacji i PKB, która
zostanie przedstawiona w styczniowym Raporcie o inflacji. Zgodnie z tą projekcją, roczne tempo
wzrostu PKB utrzyma się z 50-procentowym prawdopodobieństwem w przedziale 4,9-6,7% w 2007
r. (wobec 4,1-6,2% w projekcji październikowej), 3,6-6,4% w 2008 r. (wobec 4,5-7,0%) oraz 3,5-
6,5% w 2009 r.
Styczniowa projekcja inflacji wskazuje, że tempo wzrostu cen konsumpcyjnych będzie w
krótkim horyzoncie projekcji niższe, natomiast w dłuższym horyzoncie zbliżone do oczekiwanego
w październikowym Raporcie. Przy założeniu niezmienionych stóp procentowych z 50-
procentowym prawdopodobieństwem inflacja utrzyma się w przedziale 2,1–3,8% w IV kw. 2007 r.
(wobec 1,9-3,8% w projekcji październikowej), 2,2-4,5% w IV kw. 2008 r. (wobec 2,2-4,6%) oraz
2,4-5,2% w IV kw. 2009 r.
Rada zapoznała się także z wynikami innych prac prognostycznych prowadzonych w NBP.
W ocenie Rady w krótkim okresie inflacja CPI będzie wyraźnie niższa niż wskazuje
projekcja styczniowa, co jest związane z najprawdopodobniej niższymi niż przewiduje
projekcja cenami ropy i żywności. Również inflacja bazowa netto może ukształtować się na
poziomie wyraźnie niższym niż przewiduje projekcja.
W średnim okresie, mimo oczekiwanego pewnego obniżenia tempa wzrostu
gospodarczego może wystąpić stopniowe zwiększenie dynamiki płac prowadzące do wzrostu
inflacji. Rada ocenia, że wzrost inflacji będzie prawdopodobnie umiarkowany, o ile utrzyma
się wysokie tempo wzrostu wydajności oraz niska dynamika cen zewnętrznych, związana z
procesem globalizacji i towarzyszącym jej wzrostem konkurencji na rynku dóbr i usług
podlegających wymianie międzynarodowej.
-3 -
Rada uznała, że obecny poziom stóp procentowych NBP sprzyja utrzymaniu inflacji w
średnim okresie w pobliżu celu 2,5%. Ustabilizowanie inflacji na poziomie celu i stworzenie w
ten sposób warunków dla stabilnego długofalowego wzrostu gospodarczego może jednak
wymagać zacieśnienia polityki pieniężnej. Przyszłe decyzje Rady będą zależeć od nowych
informacji dotyczących procesów gospodarczych w Polsce i na świecie oraz ich wpływu na
perspektywy inflacji w Polsce.
Zdaniem Rady obserwowane obecnie wysokie tempo wzrostu gospodarczego stwarza
dogodne warunki dla przeprowadzenia reform powodujących trwałe ograniczenie nierównowagi
finansów publicznych. Rada podtrzymuje przekonanie, że najbardziej korzystna dla Polski byłaby
realizacja strategii gospodarczej nastawionej na stworzenie warunków zapewniających
wprowadzenie euro w najbliższym możliwym terminie. Ograniczenie nierównowagi finansów
publicznych samo w sobie, a także przez stworzenie warunków umożliwiających wprowadzenie
euro, przyczyniłoby się do przyspieszenia długofalowego wzrostu gospodarczego.
W Założeniach polityki pieniężnej na rok 2007 Rada zapowiedziała, że będzie się starała
szerzej przedstawiać argumenty podnoszone w trakcie dyskusji na jej posiedzeniach. Realizując tę
zapowiedź, począwszy od styczniowego Raportu o inflacji Rada przedstawi zmodyfikowaną
formułę rozdziału „Polityka pieniężna”. Zawarty w niej opis dyskusji i zagadnień rozpatrywanych
na decyzyjnych posiedzeniach będzie bardziej szczegółowy niż dotychczas. Począwszy od maja
2007 r. taki zapis dyskusji na posiedzeniu decyzyjnym (minutes) będzie publikowany przed
kolejnym decyzyjnym posiedzeniem Rady. W związku z tą zmianą zmodyfikowana zostanie
również formuła Informacji po posiedzeniu Rady Polityki Pieniężnej.
Rada przyjęła Bilans Płatniczy Rzeczypospolitej Polskiej za III kwartał 2006 roku.
Następne posiedzenie Rady odbędzie się w dniach 27-28 lutego 2007 r.
