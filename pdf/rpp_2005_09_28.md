Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 28 września 2005 r.
INFORMACJA PO POSIEDZENIU RADY POLITYKI PIENIĘŻNEJ
w dniach 27-28 września 2005 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,50% w skali rocznej;
• stopa lombardowa 6,00% w skali rocznej;
• stopa depozytowa 3,00% w skali rocznej;
• stopa redyskonta weksli 4,75% w skali rocznej
oraz utrzymaćłagodne nastawienie w polityce pieniężnej.
==================================================================
Od ostatniego posiedzenia Rady prognozowane tempo wzrostu gospodarczego w strefie
euro oraz Stanach Zjednoczonych uległo obniżeniu, natomiast prognozy inflacji w tych
gospodarkach zostały podwyższone. W Stanach Zjednoczonych zwiększyło się w sierpniu br.
tempo wzrostu cen konsumpcyjnych (do 3,6% r/r), co w części wynikało ze wzrostu cen ropy na
światowych rynkach. W strefie euro inflacja wyniosła 2,2% r/r, tj. tyle samo ile w poprzednim
miesiącu. We wrześniu br. nastąpiło pewne obniżenie cen ropy naftowej, jednak nadal zarówno
bieżące, jak i prognozowane ceny ropy utrzymują się na wysokim poziomie. Należy zauważyć, że
wedle obecnych przewidywań ceny ropy mogą w średnim okresie rosnąć lub utrzymywać się na
podwyższonym poziomie. Utrzymuje się duża niepewność dotycząca wpływu znacznego
skumulowanego wzrostu cen ropy na tempo wzrostu gospodarczego i wzrost inflacji.
W Polsce, w sierpniu br. zwiększyło się tempo wzrostu produkcji przemysłowej do 4,6% r/r
wobec 2,6% r/r w lipcu br. Po wyeliminowaniu czynników sezonowych wzrost produkcji
przemysłowej w sierpniu br. wyniósł 4,6% r/r, wobec 4,5% r/r w lipcu. Utrzymuje się obserwowane
od 2004 r. ożywienie w budownictwie, choć jego tempo obniżało się w ostatnich dwóch
miesiącach. Roczny wzrost produkcji budowlano-montażowej wyniósł w sierpniu br. 6,5%.
Nominalne tempo wzrostu sprzedaży detalicznej było w sierpniu wyższe niż miesiąc wcześniej i
wyniosło 7,9% r/r (realnie 5,6% r/r) Jest to czwarty miesiąc z rzędu stosunkowo szybkiego wzrostu
sprzedaży detalicznej, jednak wolumen sprzedaży detalicznej był w ciągu pierwszych ośmiu
miesięcy br. o 0,2% niższy niż w analogicznym okresie ub.r. We wrześniu przeważają pozytywne i
zbliżone do notowanych w sierpniu oceny klimatu gospodarczego sygnalizowane przez
przedsiębiorstwa w badaniach koniunktury GUS.
-2 -
Dostępne dane sygnalizują nieznaczną poprawę sytuacji na rynku pracy. W sierpniu br.
zatrudnienie w sektorze przedsiębiorstw było wyższe o 2,0% r/r, a stopa bezrobocia obniżyła się do
17,8%, tj. o 1,3 pkt. proc. wobec analogicznego miesiąca poprzedniego roku. Według Badań
Aktywności Ekonomicznej Ludności w II kw. br. pracujących w gospodarce było o 1,9% więcej niż
rok temu, a po uwzględnieniu wahań sezonowych liczba pracujących w gospodarce była – podobnie
jak w I kw. br. - zbliżona do tej z poprzedniego kwartału. Stabilizacji liczby pracujących w
gospodarce towarzyszy wzrost liczby pracujących poza indywidualnymi gospodarstwami rolnymi,
który w II kw. br. wyniósł 2,7% r/r (tj. 0,3% w ujęciu kwartalnym po uwzględnieniu wahań
sezonowych).
W sumie, powyższe dane wskazują na wyższe tempo wzrostu gospodarczego w III kw. br.
niż w II kw. br.
W sierpniu br. utrzymała się umiarkowana dynamika nominalnych wynagrodzeń w sektorze
przedsiębiorstw (2,8% r/r). Kontynuacja tej tendencji będzie sprzyjać dalszemu wzrostowi
zatrudnienia oraz - przy korzystnym kształtowaniu się dynamiki wydajności pracy – będzie sprzyjać
ograniczeniu presji inflacyjnej.
Zgodnie z oczekiwaniami NBP i ośrodków zewnętrznych, w sierpniu br. roczne tempo
wzrostu cen konsumpcyjnych wzrosło i wyniosło 1,6% (wobec 1,3% w lipcu br.). Większość
wskaźników inflacji bazowej utrzymała się w sierpniu na poziomie zbliżonym do lipca (inflacja
netto wyniosła 1,3% r/r).Wewrześniu br. wzrosły oczekiwania inflacyjne gospodarstw domowych
(do 1,4% z 1,3% w sierpniu br.). Można się spodziewać, że ze względu na umiarkowany wzrost
popytu oraz silny statystyczny efekt bazy związany z wejściem Polski do UE do końca br. inflacja
będzie się utrzymywać na niskim poziomie, tj. wyraźnie poniżej celu inflacyjnego (2,5%). Jednakże
podwyższone w ostatnim czasie prognozy cen ropy i gazu mogą spowodować szybszy – niż
przedstawiono w sierpniowej projekcji inflacji – powrót inflacji do celu. Trzeba też podkreślić, że
podwyższone ceny ropy mogą prowadzić także do osłabienia wzrostu gospodarczego.
Wpływ wysokich cen ropy na ceny produkcji sprzedanej przemysłu został jak dotąd
skompensowany przez mocniejszy niż rok temu kurs złotego wobec dolara oraz umiarkowaną
dynamikę popytu krajowego. Dynamika cen produkcji sprzedanej przemysłu wyniosła w sierpniu
br. -0,1% r/r.
Kształtowanie się kursu złotego we wrześniu br. nie odbiegało istotnie od ścieżki kursu
walutowego uwzględnionej w sierpniowym Raporcie o inflacji.
Rada podtrzymuje przekonanie, że najbardziej korzystne dla Polski byłoby przyjęcie
strategii gospodarczej nastawionej na stworzenie warunków zapewniających wprowadzenie euro w
najbliższym możliwym terminie. Warunkiem koniecznym przystąpienia do strefy euro jest
przeprowadzenie reform finansów publicznych prowadzących do spełnienia fiskalnych kryteriów
konwergencji.
Rada podkreśla, że utrzymanie łagodnego nastawienia w polityce pieniężnej nie musi
oznaczać, że na najbliższych posiedzeniach Rada zmieni stopy procentowe.
Rada przyjęła Założenia polityki pieniężnej na rok 2006. W dokumencie tym przedstawiona
została strategia polityki pieniężnej, warunki jej realizacji oraz cele polityki pieniężnej w 2006 r.
Rada podtrzymała dotychczasowy sposób rozumienia celu inflacyjnego i jego realizacji, w tym
jednoznaczne ukierunkowanie polityki pieniężnej na utrzymanie inflacji jak najbliżej celu 2,5% w
średnim okresie. W 2006 r. polityka pieniężna będzie prowadzona tak, aby osiągnąć cel w
horyzoncie 5-7 kwartałów. Okres ten może być jednak krótszy lub dłuższy zależnie od typu i siły
wstrząsów oddziałujących na polską gospodarkę.
Rada przyjęła opracowanie na temat Międzynarodowej Pozycji Inwestycyjnej Polski w 2004
r. Międzynarodowa pozycja inwestycyjna Polski jest zestawieniem stanów aktywów i pasywów
zagranicznych podmiotów krajowych. Na koniec 2004 roku międzynarodowa pozycja inwestycyjna
netto dla Polski była ujemna i wyniosła 93,3 mld euro, co stanowiło 47,8 % PKB. Jest to typowa
-3 -
sytuacja dla krajów o otwartej gospodarce, posiadających deficyt na rachunku bieżącym,
importujących kapitał z zagranicy. Przykładowo dla innych krajów naszego regionu
międzynarodowa pozycja inwestycyjna była również ujemna a jej relacja do PKB wahała się od 112
% dla Węgier do 30 % dla Czech. W porównaniu z tymi krajami relacja międzynarodowej pozycji
inwestycyjnej do PKB dla Polski kształtuje się na średnim poziomie. W stosunku do 2003 roku
ujemna międzynarodowa pozycja inwestycyjna Polski zwiększyła się o 19,1 mld euro, tj. o 25,7 %,
w wyniku szybszego wzrostu pasywów niż aktywów zagranicznych. Szybszy wzrost pasywów
zagranicznych w znacznym stopniu wynikał ze zmian kursowych. Znaczna część polskich
pasywów, w tym kapitały własne polskich firm z udziałem kapitału zagranicznego jest nominowana
w złotych. W wyniku silnego umocnienia się złotego w stosunku do euro wartość tych kapitałów w
przeliczeniu na euro istotnie zwiększyła się.
Rada przyjęła Prognozę Bilansu Płatniczego RP na 2006 r. Zgodnie z tą prognozą, wobec
zakładanego przyspieszenia popytu krajowego i umiarkowanego ożywienia koniunktury w strefie
euro oraz przy mniej korzystnych warunkach cenowych w polskim handlu zagranicznym, w 2006 r.
można oczekiwać pogorszenia salda w obrotach towarowych i usługowych Polski w porównaniu do
2005 r. Jednakże deficyt obrotów bieżących będzie kształtował się nadal na bezpiecznym poziomie.
Ponadto będzie on finansowany w znacznej części napływem kapitału zagranicznego w postaci
inwestycji bezpośrednich.
Następne posiedzenie Rady odbędzie się w dniach 25-26 października 2005 r.
