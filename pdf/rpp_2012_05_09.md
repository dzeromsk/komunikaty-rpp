Narodowy Bank Polski
Rada Polityki Pieniężnej
00-919 Warszawa, ul.Świętokrzyska 11/21,  tel. (22) 653 28 88, fax (22) 653 13 28
www.nbp.pl/rpp
Warszawa, 9 maja 2012 r.
INFORMACJA PO POSIEDZENIU RADY POLITYKI PIENIĘŻNEJ
w dniach 8-9 maja 2012 r.
Rada postanowiła podwyższyć stopy procentowe NBP o 0,25 pkt. proc. do poziomu:
stopa referencyjna 4,75% w skali rocznej;
stopa lombardowa 6,25% w skali rocznej;
stopa depozytowa 3,25% w skali rocznej;
stopa redyskonta weksli 5,00% w skali rocznej.
Napływające dane sygnalizują stabilizację aktywności w gospodarce światowej na niskim
poziomie. Stagnacji w strefie euro towarzyszy umiarkowany wzrost gospodarczy w Stanach
Zjednoczonych. Równocześnie wzrost gospodarczy w krajach wschodzących – mimo
pewnego osłabienia w Chinach – nieco przyspieszył. Czynnikiem hamującym wzrost
gospodarczy na świecie jest trwający proces dostosowań w bilansach przedsiębiorstw i
gospodarstw domowych w części krajów rozwiniętych oraz wysokie ceny paliw. Inflacja na
świecie, pomimo pewnego obniżenia, pozostaje podwyższona, do czego nadal przyczyniają
się wysokie ceny surowców.
W kwietniu pogorszyły się nastroje na międzynarodowych rynkach finansowych, oddziałując
w kierunku deprecjacji kursów walut gospodarek wschodzących, w tym złotego. Pogorszenie
nastrojów przyczyniło się także do obniżenia cen surowców na rynkach światowych, choć
nadal kształtują się one na wysokim poziomie.
W I kw. 2012 r. w Polsce najprawdopodobniej utrzymał się relatywnie wysoki wzrost
gospodarczy, choć jego dynamika nieco spowolniła. O relatywnie wysokiej aktywności
gospodarczej może świadczyć nadal wysoka dynamika sprzedaży detalicznej oraz badania
koniunktury NBP, które wskazują, że w I kw. sytuacja ekonomiczna przedsi
ębiorstw
pozostała dobra. Nieznaczne polepszenie się oczekiwań ankietowanych przedsiębiorców
dotyczących dalszego kształtowania się koniunktury sygnalizuje również, że skala
spowolnienia wzrostu gospodarczego w kolejnych kwartałach może być ograniczona. Na
spowolnienie wzrostu wskazuje natomiast – oprócz części pozostałych wskaźników
koniunktury – obniżenie się dynamiki produkcji przemysłowej i budowlano-montażowej.
W marcu stopa bezrobocia pozostała podwyższona, a dynamika zatrudnienia w
przedsiębiorstwach nadal była niska. Jednocześnie wzrost płac w sektorze przedsiębiorstw
pozostał umiarkowany. Akcja kredytowa dla przedsiębiorstw nadal szybko rosła, słabła
natomiast dynamika kredytu dla gospodarstw domowych, na co złożył się dalszy spadek
wartości kredytów konsumpcyjnych oraz kontynuacja spowolnienia wzrostu kredytów
hipotecznych.
W marcu roczna inflacja CPI obniżyła się do 3,9% pozostając jednak wyraźniepowyżej celu
inflacyjnego NBP (2,5%). Nieznacznie spadła również inflacja bazowa. Jednocześnie
oczekiwania inflacyjne gospodarstw domowych pozostały wysokie.
2
W ocenie Rady, w najbliższych miesiącach inflacja prawdopodobnie utrzyma się powyżej
górnej granicy odchyleń od celu inflacyjnego. Do utrzymania się inflacji na podwyższonym
poziomie przyczynią się wcześniejsze osłabienie złotego oraz wysokie ceny surowców. W
tym samym kierunku będzie oddziaływała również wysoka dynamika cen administrowanych.
Powyższe czynniki mogą przyczynić się do utrzymania podwyższonych oczekiwań
inflacyjnych.
W ocenie Rady, w średnim okresie oczekiwane spowolnienie wzrostu gospodarczego będzie
sprzyjało obniżeniu inflacji. Jednak ze względu na utrzymywanie się istotnego negatywnego
wpływu na inflację czynników pozostających poza wpływem krajowej polityki pieniężnej,
oczekiwana skala spowolnienia może okazać się niewystarczająca by umożliwić powrót
inflacji do celu w średnim okresie. Ryzyko utrwalenia się podwyższonej inflacji zwiększają
także utrzymujące się na relatywnie wysokim poziomie oczekiwania inflacyjne.
Rada uznała, że ograniczenie ryzyka utrzymania się inflacji powyżej celu w średnim okresie
wymaga podwyższenia stóp procentowych NBP. Napływające dane pozwolą ocenić czy
uzasadnione może być ewentualne ponowne dostosowanie stóp procentowych.
