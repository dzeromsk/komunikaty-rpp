Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 19 stycznia 2011 r.
INFORMACJA PO POSIEDZENIU RADY POLITYKI PIENIĘŻNEJ
w dniach 18-19 stycznia 2011 r.
Rada postanowiła podwyższyć stopy procentowe NBP o 0,25 pkt. proc. do poziomu:
stopa referencyjna 3,75% w skali rocznej;
stopa lombardowa 5,25% w skali rocznej;
stopa depozytowa 2,25% w skali rocznej;
stopa redyskonta weksli 4,00% w skali rocznej.
W gospodarce światowej trwa ożywienie. Dane napływające ze Stanów Zjednoczonych i strefy
euro wskazują na stabilizację umiarkowanego tempa wzrostu aktywności gospodarczej. Kolejne
dane potwierdzają utrzymywanie się korzystnej koniunktury w Niemczech, które są głównym
partnerem handlowym Polski. Wzrost gospodarczy w większości krajów rozwiniętych jest jednak
nadal ograniczany przez wysoki poziom bezrobocia oraz trwające dostosowania w bilansach
gospodarstw domowych, przedsiębiorstw i instytucji finansowych. W największych gospodarkach
wschodzących następuje zaostrzanie polityki monetarnej mające na celu ograniczenie narastania
nierównowagi makroekonomicznej, w tym wzrostu inflacji. Czynnikiem niepewności dla wzrostu
gospodarczego na świecie pozostają skutki wysokiej nierównowagi fiskalnej oraz zapowiadanego
jej ograniczania w gospodarkach rozwiniętych, a także skutki ekspansji monetarnej, w tym
niekonwencjonalnych działań podejmowanych przez główne banki centralne.
W ostatnim okresie nastąpiła pewna poprawa nastrojów na międzynarodowych rynkach
finansowych. Utrzymuje się jednak niepewność dotycząca sytuacji fiskalnej w niektórych krajach
strefy euro. Od kilku kwartałów ponownie silnie rosnąświatowe ceny surowców, w tym ropy
naftowej i żywności, co przyczyniło się do przyspieszenia inflacji w wię
kszości krajów.
Dane dotyczące polskiej gospodarki, w tym silny wzrost produkcji przemysłowej, budowlano-
montażowej oraz sprzedaży detalicznej w październiku i listopadzie 2010 r., a także pozytywne
wskaźniki koniunktury przedsiębiorstw pozwalają oceniać, że wzrost gospodarczy w IV kw.
utrzymał się na poziomie zbliżonym do III kw. 2010 r. Akcja kredytowa dla przedsiębiorstw
pozostaje ograniczona, co wynika głównie z przyczyn leżących po stronie popytu firm na kredyt.
Utrzymuje się natomiast wzrost kredytów dla gospodarstw domowych.
W grudniu 2010 r. roczna inflacja CPI wzrosła do poziomu 3,1%, pozostając powyżej celu
inflacyjnego NBP, który wynosi 2,5%. Wzrost inflacji CPI wynikał w dużym stopniu ze wzrostu
cen paliw związanego z rosnącymi cenami surowców energetycznych na rynkach światowych.
Według wstępnych szacunków wzrosła także inflacja bazowa. Wzrostowi inflacji towarzyszyło
podwyższenie oczekiwań inflacyjnych.
W najbliższych miesiącach można oczekiwać utrzymania się inflacji CPI powyżej celu inflacyjnego
ze względu na wcześniejsze silne wzrosty cen
żywności, wysoką dynamikę cen paliw, a także
podwyższenie większości stawek VAT w 2011 r.
-2 -
W ocenie Rady, przyspieszenie wzrostu gospodarczego w Polsce wspierające poprawę sytuacji na
rynku pracy może prowadzić do stopniowego wzrostu presji płacowej i inflacyjnej w średnim
okresie. Jednocześnie silny wzrost cen surowców na rynkach światowych rodzi – w warunkach
ożywienia gospodarczego – ryzyko utrwalenia się podwyższonych oczekiwań inflacyjnych. Aby
ograniczyć ryzyko utrzymania się inflacji powyżej celu inflacyjnego w średnim okresie, Rada
postanowiła podnieść stopy procentowe NBP. Jednocześnie Rada będzie w dalszym ciągu
analizowała ewentualne sygnały narastania presji inflacyjnej.
Ważnym uwarunkowaniem polityki pieniężnej jest sytuacja finansów publicznych. Podjęcie
zdecydowanych działań mających na celu trwałe zmniejszenie deficytu sektora finansów
publicznych i zahamowanie narastania długu publicznego jest niezbędne dla stabilności
makroekonomicznej oraz umożliwi spełnienie kryteriów niezbędnych dla przyjęcia euro.
Według Rady dla stabilności makroekonomicznej ważne jest także podejmowanie działań, które
zapobiegną szybkiemu wzrostowi kredytów walutowych dla gospodarstw domowych. Działania te
mogą przyczynić się także do zwiększenia efektywności mechanizmu transmisji monetarnej.
Dlatego też Rada oczekuje przyjęcia rozwiązań zmierzających do ograniczenia podaży nowych
kredytów walutowych dla gospodarstw domowych.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
