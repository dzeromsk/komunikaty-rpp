Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 26 marca 2008 r.
INFORMACJA PO POSIEDZENIU RADY POLITYKI PIENIĘŻNEJ
w dniach 25-26 marca 2008 r.
Rada postanowiła podwyższyć stopy procentowe NBP o 0,25 pkt. proc. do poziomu:
stopa referencyjna 5,75% w skali rocznej;
stopa lombardowa 7,25% w skali rocznej;
stopa depozytowa 4,25% w skali rocznej;
stopa redyskonta weksli 6,00% w skali rocznej.
===================================================================
Gospodarka Polski znajduje się nadal w okresie silnego wzrostu obejmującego wszystkie jej
sektory. Dane o rachunkach narodowych za IV kw. 2007 r. oraz dane makroekonomiczne za
pierwsze dwa miesiące 2008 r. wskazują, że utrzymuje się wysokie tempo wzrostu gospodarczego,
co jest zgodne z oczekiwaniami z lutowego Raportu o inflacji. W strefie euro oczekiwania
dotyczące wzrostu gospodarczego są obniżane. Jednocześnie nasilają się sygnały o znaczącym
obniżeniu aktywności gospodarczej w Stanach Zjednoczonych. Utrzymuje się niepewność co do
przyszłego wzrostu gospodarki światowej i jego wpływu na gospodarkę polską.
W lutym roczne tempo wzrostu cen konsumpcyjnych w Polsce wyniosło 4,2% (wobec
zrewidowanych w dół 4,0% w styczniu), pozostając powyżej celu inflacyjnego NBP, który wynosi
2,5%, a także powyżej górnej granicy odchyleń od celu, określonej na poziomie 3,5%. Czynnikiem,
który spowodował wzrost inflacji był dalszy wzrost cen usług związanych z użytkowaniem
mieszkania oraz nośników energii. Do utrzymania podwyższonej inflacji w ujęciu rocznym w
dużym stopniu przyczyniła się nadal wysoka roczna dynamika cen żywności i paliw. Rada
podtrzymuje ocenę, że w najbliższym okresie inflacja pozostanie powyżej górnej granicy odchyleń
od celu inflacyjnego, do czego w znacznym stopniu przyczyni się istotny wzrost cen
kontrolowanych.
W ocenie Rady, najnowsze dane makroekonomiczne sygnalizują, że w I poł. 2008 r. tempo
wzrostu gospodarczego będzie najprawdopodobniej nadal wyższe od tempa wzrostu potencjalnego
PKB. Ostatnie informacje o sytuacji na rynku pracy wskazują na utrzymanie się bardzo wysokiej
dynamiki zatrudnienia i wynagrodzeń oraz kształtowanie się niekorzystnej relacji między wzrostem
wynagrodzeń i wydajności pracy. Prawdopodobne jest utrzymanie się presji płacowej i w
konsekwencji presji inflacyjnej. Podwyższona inflacja w nadchodzących miesiącach będzie
wynikała w dużej części ze wzrostu cen kontrolowanych, a może być także spowodowana
obejmującym gospodarkęświatową i oddziałującym na polski rynek procesem wzrostu cen
żywności i paliw. Rodzi to ryzyko utrzymania się oczekiwań inflacyjnych na wysokim poziomie, a
w konsekwencji ryzyko wystąpienia tzw. efektów drugiej rundy.
-2 -
W średnim okresie presja inflacyjna może być ograniczana przez nadal dobrą sytuację
finansową przedsiębiorstw oraz wysoką dynamikę inwestycji oddziałującą w kierunku wzrostu
wydajności. Ograniczaniu tej presji mogą także sprzyjać procesy globalizacji i towarzyszący im
wzrost konkurencji na rynku dóbr i usług podlegających wymianie międzynarodowej, przy
relatywnie stabilnym kursie złotego. Do ograniczenia presji inflacyjnej może się także przyczynić
spowolnienie wzrostu w gospodarce światowej. W kierunku obniżenia inflacji powinny również
oddziaływać dokonane dotychczas podwyżki stóp procentowych NBP. Rada uznała jednak, że siła
oddziaływania tych czynników może okazać się niewystarczająca do powrotu inflacji do celu w
horyzoncie oddziaływania polityki pieniężnej.
Biorąc powyższe czynniki pod uwagę, Rada oceniła prawdopodobieństwo ukształtowania
się inflacji w średnim okresie powyżej celu inflacyjnego za wyższe niż prawdopodobieństwo, że
inflacja będzie niższa od celu i podjęła decyzję o podwyższeniu stóp procentowych NBP. Rada
będzie dążyć do tego, aby w średnim okresie inflacja obniżyła się do poziomu zgodnego z celem
inflacyjnym.
Rada będzie bacznie obserwować dynamikę i strukturę wzrostu popytu krajowego, relację
pomiędzy tempem wzrostu wynagrodzeń i wydajności pracy w sektorze przedsiębiorstw oraz
wzrost płac w sektorze finansów publicznych, stopień ekspansywności polityki fiskalnej, poziom
kursu złotego, kształtowanie się bilansu obrotów bieżących oraz oddziaływanie procesów
globalizacyjnych na gospodarkę, w tym na ceny żywności. Rada będzie również analizować zmiany
w otoczeniu polskiej gospodarki i ich wpływ na perspektywy wzrostu gospodarczego i inflacji w
Polsce.
