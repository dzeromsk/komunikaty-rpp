Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 27 października 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 26-27 października 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
Jednocześnie Rada podjęła decyzję o podwyższeniu stopy rezerwy obowiązkowej o 0,5 pkt.
proc. z 3,0% do 3,5%. Decyzja ta ma zastosowanie do rezerwy obowiązkowej podlegającej
utrzymaniu od 31 grudnia 2010 r.
W gospodarce światowej utrzymuje się umiarkowane ożywienie, a jego dynamika w II połowie
2010 r. będzie prawdopodobnie niższa niż w I połowie roku. Wzrost gospodarczy w krajach
rozwiniętych jest ograniczany przez wysoki poziom bezrobocia oraz trwające dostosowania w
bilansach gospodarstw domowych, przedsiębiorstw i instytucji finansowych. Nieznacznie
spowalnia szybki wzrost aktywności w największych gospodarkach wschodzących, do czego
przyczynia się zaostrzenie polityki gospodarczej w części tych krajów, mające na celu ograniczenie
ryzyka narastania nierównowagi makroekonomicznej. Istotnym czynnikiem niepewności dla
wzrostu gospodarczego na świecie pozostają skutki wysokiej nierównowagi fiskalnej oraz
zapowiadanego jej ograniczania w gospodarkach rozwiniętych, a także skutki ekspansji monetarnej,
w tym niekonwencjonalnych działań podejmowanych i planowanych przez główne banki centralne.
W ostatnim okresie, oczekiwaniom na zwiększenie skali ekspansji monetarnej w Stanach
Zjednoczonych towarzyszyła poprawa nastrojów inwestorów na rynkach finansowych. Oba te
czynniki, z jednej strony, sprzyjały aprecjacji walut względem dolara amerykańskiego, w tym
złotego i walut innych gospodarek wschodzących. Z drugiej strony, przyczyniały się one również
do wzrostu cen części surowców na rynkach światowych.
Dane dotyczące polskiej gospodarki w III kw. 2010 r. sygnalizują nieco wyższe tempo wzrostu
gospodarczego w porównaniu z poprzednim kwartałem. Utrzymuje się szybki wzrost produkcji
przemysłowej. W ostatnim okresie zwiększyła się dynamika produkcji budowlano-montażowej.
Systematycznie rośnie wykorzystanie mocy wytwórczych. Utrzymuje się bardzo dobra sytuacja
finansowa i płynnościowa przedsiębiorstw. Równocześnie mimo poprawy bieżącej aktywności, w
większości sektorów pogarszają się oczekiwania przedsiębiorstw dotyczące popytu i produkcji.
Przedsiębiorstwa zwiększają zatrudnienie, choć wyhamował spadek stopy bezrobocia
rejestrowanego (po skorygowaniu o czynniki sezonowe). Wzrostowi zatrudnienia sprzyja
utrzymywanie dyscypliny płacowej w firmach. W III kw. br. obniżyło się tempo wzrostu
wynagrodzeń w sektorze przedsiębiorstw. Hamująco na wzrost płac może wpływać rosnąca
aktywność zawodowa.
-2 -
Akcja kredytowa dla przedsiębiorstw pozostaje ograniczona, głównie z przyczyn leżących po
stronie popytu na kredyt. Utrzymuje się stabilny wzrost kredytów mieszkaniowych dla gospodarstw
domowych. Ponownie rośnie udział kredytów walutowych w nowo udzielanych kredytach
mieszkaniowych dla gospodarstw domowych.
We wrześniu 2010 r. roczna inflacja CPI wzrosła do poziomu celu inflacyjnego NBP, który wynosi
2,5%. Do wzrostu inflacji przyczynił się głównie wzrost dynamiki cen żywności i – w mniejszym
stopniu – energii. Inflacja bazowa po wyłączeniu cen żywności i energii nie zmieniła się.
Jednocześnie wzrosły pozostałe wskaźniki inflacji bazowej oraz dynamika cen produkcji sprzedanej
przemysłu. Większość miar oczekiwań inflacyjnych kształtuje się w pobliżu celu inflacyjnego NBP.
W najbliższych miesiącach można oczekiwać dalszego wzrostu inflacji CPI, co wynikać będzie ze
wzrostu cen żywności i energii. Ponadto w 2011 r. poziom cen może zostać nieznacznie
podwyższony przez zapowiadaną zmianę stawek VAT.
Rada zapoznała się z przygotowaną przez Instytut Ekonomiczny NBP projekcją inflacji i PKB,
stanowiącą jedną z przesłanek, na podstawie których Rada podejmuje decyzje w sprawie stóp
procentowych NBP. Zgodnie z październikową projekcją – przy założeniu niezmienionych stóp
procentowych NBP – inflacja znajdzie się z 50-procentowym prawdopodobieństwem w przedziale
2,4-2,6% w 2010 r. (wobec 2,3-2,9% w projekcji czerwcowej), 2,5-3,5% w 2011 r. (wobec 2,1-
3,3%) oraz 2,4-3,7% w 2012 r. (wobec 2,2-3,7%). Z kolei roczne tempo wzrostu PKB według tej
projekcji znajdzie się z 50-procentowym prawdopodobieństwem w przedziale 3,3-3,7% w 2010 r.
(wobec 2,5-3,9% w czerwcowej projekcji), 3,3-5,5% w 2011 r. (wobec 3,3-5,9%) oraz 2,8-5,5% w
2012 r. (wobec 2,2-5,0%).
W ocenie Rady, ograniczona obecnie presja inflacyjna i płacowa w polskiej gospodarce oraz
nieuwzględniona w scenariuszu bazowym październikowej projekcji inflacji i PKB możliwość
zwiększenia się napływu kapitału do gospodarek wschodzących, w tym do Polski w warunkach
wydłużenia okresu ekspansywnej polityki pieniężnej przez główne banki centralne w połączeniu z
ryzykiem dalszego osłabienia wzrostu gospodarczego na świecie uzasadniają utrzymanie stóp
procentowych NBP na niezmienionym poziomie.
Jednocześnie Rada będzie w dalszym ciągu analizowała ewentualne sygnały narastania presji
inflacyjnej.
Rada podjęła decyzję o podwyższeniu stopy rezerwy obowiązkowej o 0,5 pkt. proc. z 3,0% do
3,5%. Decyzja ta ma zastosowanie do rezerwy obowiązkowej podlegającej utrzymaniu od 31
grudnia 2010 r. W wyniku tej decyzji stopa rezerwy obowiązkowej powróci do poziomu sprzed 30
czerwca 2009 r.
Ważnym uwarunkowaniem polityki pieniężnej jest sytuacja finansów publicznych. Podjęcie
zdecydowanych działań mających na celu trwałe zmniejszenie deficytu sektora finansów
publicznych i zahamowanie narastania długu publicznego jest niezbędne dla stabilności
makroekonomicznej oraz umożliwi spełnienie kryteriów niezbędnych dla przyjęcia euro.
Według Rady dla stabilności makroekonomicznej ważne jest także podejmowanie działań, które
zapobiegną szybkiemu wzrostowi kredytów walutowych dla gospodarstw domowych. Działania te
mogą przyczynić się także do zwiększenia efektywności mechanizmu transmisji monetarnej.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbę
dnych warunków prawnych, ekonomicznych i
organizacyjnych.
Rada przyjęła Raport o Inflacji – Październik 2010 r., Bilans Płatniczy Rzeczypospolitej Polskiej za
II kw. 2010 r. oraz Opinię
Rady Polityki Pieniężnej do Projektu Ustawy Budżetowej na 2011 r.
