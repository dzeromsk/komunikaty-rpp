Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 27 lutego 2008 r.
INFORMACJA PO POSIEDZENIU RADY POLITYKI PIENIĘŻNEJ
w dniach 26-27 lutego 2008 r.
Rada postanowiła podwyższyć stopy procentowe NBP o 0,25 pkt. proc. do poziomu:
stopa referencyjna 5,50% w skali rocznej;
stopa lombardowa 7,00% w skali rocznej;
stopa depozytowa 4,00% w skali rocznej;
stopa redyskonta weksli 5,75% w skali rocznej.
===================================================================
Gospodarka Polski znajduje się nadal w okresie silnego wzrostu obejmującego wszystkie jej
sektory. Wstępne dane o rachunkach narodowych wskazują, że tempo wzrostu gospodarczego w
2007 r. było zgodne z oczekiwaniami z październikowego Raportu o inflacji.Dane
makroekonomiczne, które napłynęły od ostatniego posiedzenia Rady wskazują na utrzymanie się
wysokiego tempa wzrostu gospodarczego w Polsce na początku 2008 r. Utrzymuje się niepewność
co do perspektyw wzrostu gospodarki światowej, a w konsekwencji gospodarki polskiej.
Według wstępnych danych GUS, w styczniu roczne tempo wzrostu cen konsumpcyjnych w
Polsce wyniosło 4,3%, pozostając zarówno powyżej celu inflacyjnego NBP, który wynosi 2,5%, jak
i powyżej górnej granicy odchyleń od celu, która jest określona na poziomie 3,5%. Czynnikiem,
który doprowadził do wzrostu inflacji, był wzrost dynamiki cen usług związanych z użytkowaniem
mieszkania oraz nośników energii. Podobnie jak w wielu innych krajach, do utrzymania
podwyższonej inflacji w du
żym stopniu przyczyniła się wysoka roczna dynamika cen żywności i
paliw. Dodatkowym czynnikiem zwiększającym inflację był wzrost dynamiki cen części usług.
Rada ocenia, że w najbliższym okresie inflacja utrzyma się powyżej górnej granicy odchyleń od
celu inflacyjnego, do czego w znacznym stopniu może przyczynić się oczekiwany dalszy wzrost
cen kontrolowanych.
Rada zapoznała się z przygotowaną przez Instytut Ekonomiczny NBP projekcją inflacji i
PKB z modelu ECMOD, stanowiącą jedną z przesłanek, na podstawie których Rada podejmuje
decyzje w sprawie stóp procentowych NBP. Prognozowane w lutowej projekcji roczne tempo
wzrostu cen konsumpcyjnych jest do połowy 2009 r. istotnie wyższe od oczekiwanego w projekcji
październikowej, natomiast w II poł. 2009 r. jest zbliżone do prognozowanego w październikowej
projekcji. Przy założeniu niezmienionych stóp procentowych z 50-procentowym
prawdopodobieństwem prognozowana inflacja utrzyma się w przedziale 3,6-4,7% w 2008 r. (wobec
2,2-3,5% w projekcji październikowej), 2,6-4,9% w 2009 r. (wobec 2,5-4,6%) oraz 2,1-4,8% w
2010 r. (październikowa projekcja nie obejmowała 2010 r.).
Zgodnie z lutową projekcją
z modelu ECMOD, roczne tempo wzrostu PKB utrzyma się z
50-procentowym prawdopodobieństwem w przedziale 4,4-5,8% w 2008 r. (wobec 4,4-6,2% w
projekcji październikowej), 3,5-6,1% w 2009 r. (wobec 3,8-6,7%) oraz 3,6-6,9% w 2010 r.
Rada zapoznała się również z wynikami innych prac prognostycznych prowadzonych w
NBP.
-2 -
W ocenie Rady, w najbliższych kwartałach tempo wzrostu gospodarczego będzie
najprawdopodobniej nadal wyższe od tempa wzrostu potencjalnego PKB. Najnowsze informacje o
sytuacji na rynku pracy wskazują na utrzymanie się wysokiej dynamiki wynagrodzeń oraz
pogarszanie się relacji między wzrostem wynagrodzeń i wydajności pracy. Prawdopodobne jest
utrzymanie się presji płacowej i w konsekwencji presji inflacyjnej. Okres przejściowo
podwyższonej inflacji wynika z oczekiwanego wzrostu dynamiki cen kontrolowanych oraz
obejmującego gospodarkęświatową i oddziałującego na polski rynek procesu wzrostu cen
żywności i paliw. Rodzi to ryzyko utrzymania się oczekiwań inflacyjnych na wysokim poziomie, a
w konsekwencji ryzyko wystąpienia tzw. efektów drugiej rundy. Ponadto, w świetle wstępnych
informacji o wykonaniu budżetu państwa za 2007 r. oraz kształtu uchwalonej przez parlament
ustawy budżetowej na 2008 r., w bieżącym roku można spodziewać się wyższego deficytu
budżetowego niż w 2007 r.
W średnim okresie inflacja może być ograniczana przez utrzymującą się bardzo dobrą
sytuację finansową przedsiębiorstw oraz wysoką dynamikę inwestycji oddziałującą w kierunku
wzrostu wydajności. Ograniczaniu inflacji mogą także sprzyjać procesy globalizacji i towarzyszący
im wzrost konkurencji na rynku dóbr i usług podlegających wymianie międzynarodowej, jak
również relatywna stabilność kursu złotego. Do ograniczenia presji inflacyjnej może się także
przyczynić spowolnienie wzrostu w gospodarce światowej. Rada uznała jednak, że siła
oddziaływania tych czynników może okazać się niewystarczająca do powrotu inflacji do celu w
horyzoncie oddziaływania polityki pieniężnej.
Uwzględniając powyższe czynniki oraz biorąc pod uwagę wyniki lutowej projekcji inflacji,
Rada oceniła prawdopodobieństwo ukształtowania się inflacji w średnim okresie powyżej celu
inflacyjnego za wyższe niż prawdopodobieństwo, że inflacja będzie niższa od celu i podjęła decyzję
o podwyższeniu stóp procentowych NBP. Rada będzie dążyć do tego, aby w średnim okresie
inflacja obniżyła się do poziomu zgodnego z celem inflacyjnym.
Rada będzie bacznie obserwować dynamikę i strukturę wzrostu popytu krajowego, w tym
stopień ekspansywności polityki fiskalnej, relację pomiędzy tempem wzrostu wynagrodzeń i
wydajności pracy w sektorze przedsiębiorstw oraz wzrost płac w sektorze finansów publicznych,
poziom kursu złotego, kształtowanie się bilansu obrotów bieżących oraz oddziaływanie procesów
globalizacyjnych na gospodarkę, w tym na ceny żywności. Rada będzie również analizować zmiany
w otoczeniu polskiej gospodarki i ich wpływ na perspektywy wzrostu gospodarczego i inflacji w
Polsce.
Rada przyjęła Raport o Inflacji – Luty 2008.
