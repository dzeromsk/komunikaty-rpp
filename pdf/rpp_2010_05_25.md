Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 25 maja 2010 r.
INFORMACJA PO POSIEDZENIU RADY POLITYKI PIENIĘŻNEJ
w dniach 24-25 maja 2010 r.
Rada postanowiła utrzymać stopy procentowe NBP na niezmienionym poziomie:
stopa referencyjna 3,50% w skali rocznej;
stopa lombardowa 5,00% w skali rocznej;
stopa depozytowa 2,00% w skali rocznej;
stopa redyskonta weksli 3,75% w skali rocznej;
stopa dyskontowa weksli 4,00% w skali rocznej.
W gospodarce światowej pojawiają się kolejne sygnały ożywienia. Pogłębiają się jednak różnice w
perspektywach poprawy aktywności gospodarczej w poszczególnych regionach. Dane, które
napłynęły od ostatniego posiedzenia, w tym wstępne dane o PKB w I kw. br., wskazują, że w
Stanach Zjednoczonych ma miejsce wzrost aktywności inwestycyjnej przedsiębiorstw oraz
odbudowa popytu konsumpcyjnego. Wzrostowi konsumpcji sprzyja poprawa sytuacji na
amerykańskim rynku pracy.
W strefie euro wstępne szacunki wskazują na nieznaczny wzrost PKB w I kw. br. Jednak w
związku z kryzysem fiskalnym w Grecji oraz dużą niepewnością co do tempa ograniczania
nierównowag w finansach publicznych w niektórych innych krajach strefy euro pogorszyły się
krótkookresowe perspektywy wzrostu gospodarczego tego regionu.
Jednocześnie w największych gospodarkach wschodzących ma miejsce szybki wzrost gospodarczy.
Związane z tym ryzyko silnego pogłębienia się nierównowagi gospodarczej w wyniku boomu
prowadzi do stopniowego zaostrzania polityki makroekonomicznej w tych krajach.
Niepewność związana z greckim kryzysem fiskalnym wpłynęła na wzrost zmienności cen aktywów
na międzynarodowych rynkach finansowych, w tym cen surowców energetycznych. Wzrost awersji
do ryzyka na rynkach finansowych przyczynił się także do wyraźnej deprecjacji kursu euro wobec
dolara amerykańskiego oraz do osłabienia walut gospodarek wschodzących, w tym kursu złotego.
Dane dotyczące polskiej gospodarki wskazują na kontynuację poprawy koniunktury. Utrzymuje się
wzrostowa tendencja produkcji przemysłowej. Wzrost zatrudnienia w sektorze przedsiębiorstw,
spadek stopy bezrobocia wg wstępnych szacunków (po usunięciu czynników sezonowych) oraz
utrzymywanie się liczby nowych ofert pracy na wysokim poziomie mogą sygnalizować stopniową
poprawę sytuacji na rynku pracy. Towarzyszy temu realny wzrost w ujęciu rocznym – drugi
miesiąc z rzędu – wynagrodzeń w sektorze przedsiębiorstw, choć na razie pozostaje on
umiarkowany. Zarówno inwestycje przedsiębiorstw, jak i wykorzystanie mocy produkcyjnych w
gospodarce kształtują się nadal na niskim poziomie. Utrzymuje się spadek kredytów bankowych dla
przedsiębiorstw, choć kryteria przyznawania kredytów dla tych podmiotów są stopniowo
nieznacznie łagodzone. Tempo wzrostu kredytów dla gospodarstw domowych ustabilizowało się na
umiarkowanym poziomie.
-2 -
W kwietniu 2010 r. roczna inflacja CPI ponownie się obniżyła (do 2,4%), kształtując się
nieznacznie poniżej celu inflacyjnego NBP, który wynosi 2,5%. Spadek inflacji wynikał w dużym
stopniu z obniżenia się rocznej dynamiki cen żywności. Jednocześnie spadła także – choć w
mniejszym stopniu niż inflacja CPI – inflacja bazowa. Czynnikiem ograniczającym spadek inflacji
CPI był natomiast wzrost rocznej dynamiki cen energii.
Według dostępnych prognoz, w najbliższych miesiącach roczny wskaźnik inflacji będzie nadal
obniżał się ze względu na ujemne efekty bazy związane z silnym wzrostem cen wyrobów
akcyzowych i cen żywności w 2009 r. W kierunku obniżenia inflacji będą oddziaływać także
czynniki ekonomiczne: niska obecnie presja popytowa oraz umiarkowane tempo wzrostu kosztów
pracy. Spadek inflacji w 2010 r. może być natomiast ograniczany przez wzrost cen surowców na
rynkach światowych – który jednak w ostatnim okresie wyhamował – a także utrzymywanie się
podwyższonej dynamiki części cen administrowanych, w tym cen nośników energii oraz usług
związanych z użytkowaniem mieszkania.
Rada ocenia prawdopodobieństwo ukształtowania się inflacji w średnim okresie poniżej lub
powyżej celu inflacyjnego za zbliżone.
Ważnym uwarunkowaniem polityki pieniężnej jest sytuacja finansów publicznych. Podjęcie działań
mających na celu trwałe zmniejszenie deficytu sektora finansów publicznych i zahamowanie
narastania długu publicznego będzie sprzyjać stabilności makroekonomicznej oraz umożliwi
spełnienie kryteriów niezbędnych dla przyjęcia euro.
Rada podtrzymuje stanowisko, że przystąpienie Polski do ERM II i strefy euro powinno nastąpić w
najbliższym możliwym terminie, po spełnieniu niezbędnych warunków prawnych, ekonomicznych i
organizacyjnych.
Rada zatwierdziła Sprawozdanie z działalności NBP w 2009 roku.
Na posiedzeniu w dniu 18 maja 2010 r. Rada przyjęła Sprawozdanie z wykonania założeń polityki
pieniężnej na rok 2009 oraz pozytywnie oceniła działalność Zarządu Narodowego Banku Polskiego
w zakresie realizacji założeń polityki pieniężnej na rok 2009.
