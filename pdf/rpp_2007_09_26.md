Narodowy Bank Polski
Rada Polityki Pieniężnej
00-919 Warszawa, ulica Świętokrzyska 11/21, telefon (22) 826 99 55, fax (22) 826 37 51,
telex 81 46 81 nbp.pl
Warszawa, 26 września 2007 r.
INFORMACJA PO POSIEDZENIU RADY POLITYKI PIENIĘŻNEJ
w dniach 25-26 września 2007 r.
Rada postanowiła utrzymać stopy procentowe NBP na niezmienionym poziomie:
• stopa referencyjna 4,75% w skali rocznej;
• stopa lombardowa 6,25% w skali rocznej;
• stopa depozytowa 3,25% w skali rocznej;
• stopa redyskonta weksli 5,00% w skali rocznej.
==================================================================
Gospodarka Polski znajduje się nadal w okresie silnego wzrostu obejmującego wszystkie jej
sektory. Dane, które napłynęły od czasu ostatniego posiedzenia, potwierdzają wcześniejsze oceny,
że wysoki poziom aktywności gospodarczej powinien utrzymać się przynajmniej przez kilka
najbliższych kwartałów. Utrzymaniu szybkiego wzrostu gospodarczego w Polsce powinna sprzyjać
nadal wysoka aktywność w gospodarce światowej. Od sierpnia występują jednak zaburzenia na
globalnych rynkach finansowych, chociaż obecnie trudno ocenić skalę ich wpływu na wzrost
gospodarki amerykańskiej i strefy euro, a w konsekwencji na gospodarkę polską.
W sierpniu roczne tempo wzrostu cen konsumpcyjnych w Polsce wyniosło 1,5%. Obniżenie
inflacji w III kw. 2007 r., jakkolwiek głębsze, niż wcześniej oczekiwano, ma charakter przejściowy.
Rada ocenia, że w IV kw. 2007 r. inflacja znajdzie się w pobliżu celu inflacyjnego, który wynosi
2,5%.
W ocenie Rady, w najbliższych kwartałach tempo wzrostu gospodarczego będzie
najprawdopodobniej nadal wyższe od tempa wzrostu potencjalnego PKB. Najnowsze informacje o
sytuacji na rynku pracy wskazują na utrzymanie się wysokiej dynamiki wynagrodzeń oraz głębsze
niż wcześniej szacowano pogorszenie relacji między wzrostem wynagrodzeń i wydajności pracy.
Możliwe jest dalsze narastanie presji płacowej i w konsekwencji presji inflacyjnej. Podjęte w
ostatnim okresie decyzje, zmniejszające dochody i zwiększające wydatki sektora finansów
publicznych, mogą prowadzić do pogorszenia równowagi finansów publicznych, co w średnim
okresie może skutkować dodatkową presją inflacyjną.
W średnim okresie wzrost inflacji może być ograniczany przez utrzymującą się bardzo
dobrą sytuację finansową przedsiębiorstw oraz wysoką dynamikę inwestycji, które oddziałują w
kierunku wzrostu wydajności. Wzrost inflacji może być także ograniczany przez niską dynamikę
cen zewnętrznych związaną z polityką pieniężną prowadzoną przez najważniejsze banki centralne
oraz z procesem globalizacji i towarzyszącym mu wzrostem konkurencji na rynku dóbr i usług
podlegających wymianie międzynarodowej. Do ograniczenia presji inflacyjnej może się także
przyczynić ewentualne spowolnienie wzrostu w gospodarce światowej.
-2 -
W ocenie Rady, w średnim okresie prawdopodobieństwo ukształtowania się inflacji powyżej
celu inflacyjnego obniżyło się w pewnym stopniu wskutek dokonanego wcześniej zacieśnienia
polityki pieniężnej, choć jest nadal wyższe niż prawdopodobieństwo, że inflacja będzie niższa od
celu. Pełniejsza ocena skali ryzyka wzrostu inflacji ponad cel inflacyjny NBP będzie możliwa po
analizie danych napływających w nadchodzącym okresie.
Rada będzie bacznie obserwować dynamikę i strukturę wzrostu popytu krajowego, w tym
stopień ekspansywności polityki fiskalnej, kształtowanie się bilansu obrotów bieżących, relację
pomiędzy tempem wzrostu wynagrodzeń i wydajności pracy, poziom kursu złotego oraz
oddziaływanie procesów globalizacyjnych na gospodarkę, a także rozwój sytuacji na
międzynarodowych rynkach finansowych.
Rada podjęła uchwałę w sprawie ustalenia Założeń polityki pieniężnej na rok 2008, a także
przyjęła Prognozę bilansu płatniczego Rzeczypospolitej Polskiej na 2008 r. oraz Międzynarodową
pozycję inwestycyjną Polski w 2006 r.
